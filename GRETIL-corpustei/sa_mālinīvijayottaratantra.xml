<?xml version="1.0" encoding="UTF-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0" xml:id="sa_mAlinIvijayottaratantra">
  <teiHeader xml:lang="en">
  <fileDesc>
  <titleStmt>
	<title>Mālinīvijayottaratantra</title>
	<author></author>
	<respStmt>
	 <resp>data entry</resp>
	 <name>Somadeva Vasudeva</name>
	</respStmt>
	<respStmt>
	 <resp>contribution to GRETIL</resp>
	 <name>Somadeva Vasudeva</name>
	</respStmt>
	<respStmt>
	 <resp>initial normalization and conversion to legacy GRETIL formats</resp>
	 <name>Reinhold Grünendahl</name>
	</respStmt>
	<respStmt>
	 <resp>normalization and conversion to TEI-conformant markup</resp>
	 <name>Maximilian Mehner</name>
	</respStmt>
  </titleStmt>

  <publicationStmt>
	<publisher>Göttingen Register of Electronic Texts in Indian Languages (GRETIL), SUB Göttingen</publisher>
	<availability>
	 <p>This e-text was provided to GRETIL in good faith that no copyright rights have been infringed.
	 If anyone wishes to assert copyright over this file, please contact the GRETIL management at <email>gretil(at)sub(dot)uni-goettingen(dot)de</email>.
	 The file will be immediately removed pending resolution of the claim.</p>

	 <licence target="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International License.</licence>
	</availability>
	<date when-iso="2020-07-31"/>
  </publicationStmt>

  <notesStmt>
	<note>This file has been created by mass conversion of GRETIL's Sanskrit corpus from <ref target="http://gretil.sub.uni-goettingen.de/gretil/1_sanskr/4_rellit/saiva/malinivu.htm">malinivu.htm</ref>. Due to the heterogeneity of the sources the header markup might be suboptimal. For the sake of transparency the header of the legacy file is documented in the <gi>note</gi> element below:</note>
	<note type="legacyheader">
	 Malinivijayottaratantra
<lb/>Adhikaras 1-4, 7, 11-17 based on the critical edition by Somadeva Vasudeva, Wolfson College, Oxford, July 2000 (critical apparatus not included)
<lb/>(also publ. Pondichery c2004, Collection indologie, 97)
<lb/>Adhikaras 5, 6, 8-10, 18-23 based on the ed. by Madhusudan Kaul Shastri, Bombay 1922
<lb/>(Kashmir series of texts and studies ; 37)
<lb/>
<lb/>Input by Somadeva Vasudeva
	</note>
  </notesStmt>

  <sourceDesc>
	<bibl>Adhikaras 1-4, 7, 11-17: critical edition by Somadeva Vasudeva, Wolfson College, Oxford, July 2000 (critical apparatus not included) (also publ. Pondichery c2004, Collection indologie, 97); Adhikaras 5, 6, 8-10, 18-23: ed. by Madhusudan Kaul Shastri, Bombay 1922 (Kashmir series of texts and studies ; 37)</bibl>
  </sourceDesc>
  </fileDesc>

  <encodingDesc>
  <projectDesc>
	<p>The Göttingen Register of Electronic Texts in Indian Languages (GRETIL) is a resource platform providing standardized machine-readable texts in Indian languages that have been contributed by various individuals and institutions.</p>
  </projectDesc>

  <editorialDecl>
	<correction>
	 <p>Apparent errors have been silently corrected.</p>
	</correction>

	<normalization>
	 <p>GRETIL normalizes all texts contributed consistently for each language.
	 Sanskrit texts are normalized in accordance with the scheme of the International Alphabet of Sanskrit Transliteration (IAST) in order to facilitate word search across its corpus without additional transformations.</p>

	 <p>All characters that were fully equivalent to an IAST-conformant character in the text file contributed have been made to conform to the character list below.
	 Non-conformant characters with additional information including accents, capitalization, and whitespace have been preserved as <gi>orig</gi> elements inside <gi>choice</gi> elements with their IAST-conformant equivalent in <gi>reg</gi> elements for the creation of a plain text.
	 These additional informations will be available only in those transformations of this file that display the original information.</p>

	 <p><table>
	 <head>Characters Used for the Transliteration of Sanskrit according to IAST</head>
	 <row role="label">
	 <cell>Character</cell>
	 <cell>Character Name</cell>
	 <cell>Unicode Code Point</cell>
	 </row>
	 <row>
	 <cell>a</cell>
	 <cell>LATIN SMALL LETTER A</cell>
	 <cell>U+0061</cell>
	 </row>
	 <row>
	 <cell>ā</cell>
	 <cell>LATIN SMALL LETTER A WITH MACRON</cell>
	 <cell>U+0101</cell>
	 </row>
	 <row>
	 <cell>i</cell>
	 <cell>LATIN SMALL LETTER I</cell>
	 <cell>U+0069</cell>
	 </row>
	 <row>
	 <cell>ī</cell>
	 <cell>LATIN SMALL LETTER I WITH MACRON</cell>
	 <cell>U+012B</cell>
	 </row>
	 <row>
	 <cell>u</cell>
	 <cell>LATIN SMALL LETTER U</cell>
	 <cell>U+0075</cell>
	 </row>
	 <row>
	 <cell>ū</cell>
	 <cell>LATIN SMALL LETTER U WITH MACRON</cell>
	 <cell>U+016B</cell>
	 </row>
	 <row>
	 <cell>ṛ</cell>
	 <cell>LATIN SMALL LETTER R WITH DOT BELOW</cell>
	 <cell>U+1E5B</cell>
	 </row>
	 <row>
	 <cell>ṝ</cell>
	 <cell>LATIN SMALL LETTER R WITH DOT BELOW AND MACRON</cell>
	 <cell>U+1E5D</cell>
	 </row>
	 <row>
	 <cell>ḷ</cell>
	 <cell>LATIN SMALL LETTER L WITH DOT BELOW</cell>
	 <cell>U+1E37</cell>
	 </row>
	 <row>
	 <cell>ḹ</cell>
	 <cell>LATIN SMALL LETTER L WITH DOT BELOW AND MACRON</cell>
	 <cell>U+1E39</cell>
	 </row>
	 <row>
	 <cell>e</cell>
	 <cell>LATIN SMALL LETTER E</cell>
	 <cell>U+0065</cell>
	 </row>
	 <row>
	 <cell>o</cell>
	 <cell>LATIN SMALL LETTER O</cell>
	 <cell>U+006F</cell>
	 </row>
	 <row>
	 <cell>ṃ</cell>
	 <cell>LATIN SMALL LETTER M WITH DOT BELOW</cell>
	 <cell>U+1E43</cell>
	 </row>
	 <row>
	 <cell>ḥ</cell>
	 <cell>LATIN SMALL LETTER H WITH DOT BELOW</cell>
	 <cell>U+1E25</cell>
	 </row>
	 <row>
	 <cell>'</cell>
	 <cell>APOSTROPHE</cell>
	 <cell>U+0027</cell>
	 </row>
	 <row>
	 <cell>k</cell>
	 <cell>LATIN SMALL LETTER K</cell>
	 <cell>U+006B</cell>
	 </row>
	 <row>
	 <cell>g</cell>
	 <cell>LATIN SMALL LETTER G</cell>
	 <cell>U+0067</cell>
	 </row>
	 <row>
	 <cell>ṅ</cell>
	 <cell>LATIN SMALL LETTER N WITH DOT ABOVE</cell>
	 <cell>U+1E45</cell>
	 </row>
	 <row>
	 <cell>c</cell>
	 <cell>LATIN SMALL LETTER C</cell>
	 <cell>U+0063</cell>
	 </row>
	 <row>
	 <cell>j</cell>
	 <cell>LATIN SMALL LETTER J</cell>
	 <cell>U+006A</cell>
	 </row>
	 <row>
	 <cell>ñ</cell>
	 <cell>LATIN SMALL LETTER N WITH TILDE</cell>
	 <cell>U+00F1</cell>
	 </row>
	 <row>
	 <cell>ṭ</cell>
	 <cell>LATIN SMALL LETTER T WITH DOT BELOW</cell>
	 <cell>U+1E6D</cell>
	 </row>
	 <row>
	 <cell>ḍ</cell>
	 <cell>LATIN SMALL LETTER D WITH DOT BELOW</cell>
	 <cell>U+1E0D</cell>
	 </row>
	 <row>
	 <cell>ṇ</cell>
	 <cell>LATIN SMALL LETTER N WITH DOT BELOW</cell>
	 <cell>U+1E47</cell>
	 </row>
	 <row>
	 <cell>p</cell>
	 <cell>LATIN SMALL LETTER P</cell>
	 <cell>U+0070</cell>
	 </row>
	 <row>
	 <cell>b</cell>
	 <cell>LATIN SMALL LETTER B</cell>
	 <cell>U+0062</cell>
	 </row>
	 <row>
	 <cell>m</cell>
	 <cell>LATIN SMALL LETTER M</cell>
	 <cell>U+006D</cell>
	 </row>
	 <row>
	 <cell>y</cell>
	 <cell>LATIN SMALL LETTER Y</cell>
	 <cell>U+0079</cell>
	 </row>
	 <row>
	 <cell>r</cell>
	 <cell>LATIN SMALL LETTER R</cell>
	 <cell>U+0072</cell>
	 </row>
	 <row>
	 <cell>l</cell>
	 <cell>LATIN SMALL LETTER L</cell>
	 <cell>U+006C</cell>
	 </row>
	 <row>
	 <cell>v</cell>
	 <cell>LATIN SMALL LETTER V</cell>
	 <cell>U+0076</cell>
	 </row>
	 <row>
	 <cell>ś</cell>
	 <cell>LATIN SMALL LETTER S WITH ACUTE</cell>
	 <cell>U+x015B</cell>
	 </row>
	 <row>
	 <cell>ṣ</cell>
	 <cell>LATIN SMALL LETTER S WITH DOT BELOW</cell>
	 <cell>U+1E63</cell>
	 </row>
	 <row>
	 <cell>s</cell>
	 <cell>LATIN SMALL LETTER S</cell>
	 <cell>U+0073</cell>
	 </row>
	 <row>
	 <cell>h</cell>
	 <cell>LATIN SMALL LETTER H</cell>
	 <cell>U+0068</cell>
	 </row>
	 </table>
	</p>
  </normalization>

  <quotation marks="some">
	<p>If indicated unambiguously in the text file contributed quotation marks have been replaced with the <gi>q</gi> element and, in case a reference was provided, have been nested inside a <gi>cit</gi> with the respective reference provided in a <gi>ref</gi> element after the quote.</p>
  </quotation>

  <segmentation>
	<p>Unnumbered <gi>div</gi> elements are used to structure the text, using the <att>type</att> and <att>n</att> attributes in accordance with the <gi>refsDecl</gi>.</p>
  </segmentation>

  <interpretation>
	<p>Interpretive markup which is visible only in analytic transformations of this file consists of:
	<list>
	 <item>Highlighting in <gi>hi</gi> elements,</item>
	 <item>Corruptions in <gi>sic</gi> elements,</item>
	 <item>Remarks in <gi>note</gi> elements with the @resp attribute identifying the agency.</item>
	</list></p>
  </interpretation>
  </editorialDecl>

  <refsDecl>
  <p>A reference is given in the <att>xml:id</att> attributes consisting of
  <list>
	<item>a pragmatic abbreviation of the <label>title</label>: Mālinīvijayottaratantra = <!-- abbreviation -->,</item>
	<item>the number of the <label></label> in arabic numerals,</item>
	<item>the number of the <label>verse</label> in arabic numerals.</item>
  </list>
  </p>
  </refsDecl>
  </encodingDesc>

  <profileDesc>
  <langUsage>
  <language ident="en">English</language>
  <language ident="sa-Latn">Sanskrit</language>
  </langUsage>

  <textClass>
  <keywords scheme="http://gretil.sub.uni-goettingen.de/">
	<term>Sanskrit -- Religious Literature -- Śaiva</term>
  </keywords>
  </textClass>
  </profileDesc>

  <revisionDesc>
  <listChange>
  <change when-iso="2020-07-31" who="Maximilian Mehner">TEI encoding by mass conversion of GRETIL's Sanskrit corpus</change>
  </listChange>
  </revisionDesc>

</teiHeader>

<text xml:lang="sa-Latn">
  <body>

<p>mālinīvijayottaratantram</p>

<p>sṛṣṭyadhikāraḥ prathamaḥ</p>

<p>1.1ab: jayanti jagadānandavipakṣakṣapaṇakṣamāḥ
1.1cd: parameśamukhodbhūtajñānacandramarīcayaḥ
1.2ab: jagadarṇavamagnānāṃ tārakaṃ tārakāntakam
1.2cd: sanatkumārasanakasanātanasanandanāḥ
1.3ab: nāradāgastyasaṃvartavasiṣṭhādyā maharṣayaḥ
1.3cd: jijñāsavaḥ paraṃ tattvaṃ śivaśaktyunmukhīkṛtāḥ
1.4ab: samabhyarcya vidhānena te tam ūcuḥ praharṣitāḥ
1.4cd: bhagavadyogasaṃsiddhikāṅkṣiṇo vayam āgatāḥ
1.5ab: sā ca yogaṃ vinā yasmān na bhavet tam ato vada
1.5cd: ṛṣibhir yogam icchadbhiḥ sa tair evam udāhṛtaḥ
1.6ab: pratyuvāca prahṛṣṭātmā namaskṛtya maheśvaram
1.6cd: śṛṇudhvaṃ saṃpravakṣyāmi sarvasiddhiphalapradam
1.7ab: mālinīvijayaṃ tantraṃ parameśamukhodgatam
1.7cd: bhuktimuktipradātāram umeśam amarārcitam
1.8ab: svasthānastham umā devī praṇipatyedam abravīt
1.8cd: siddhayogeśvarītantraṃ navakoṭipravistaram
1.9ab: yat tvayā kathitaṃ pūrvaṃ bhedatrayavisarpitam
1.9cd: mālinīvijaye tantre koṭitritayalakṣite
1.10ab: yogamārgas tvayā proktaḥ suvistīrṇo maheśvara
1.10cd: bhūyas tasyopasaṃhāraḥ prokto dvādaśabhis tathā
1.11ab: sahasraiḥ so 'pi vistīrṇo gṛhyate nālpabuddhibhiḥ
1.11cd: atas tam upasaṃhṛtya samāsād alpadhīhitam
1.12ab: sarvasiddhikaraṃ brūhi prasādāt parameśvara
1.12cd: evam uktas tadā devyā prahasyovāca viśvarāṭ
1.13ab: śṛṇu devi pravakṣyāmi siddhayogeśvarīmatam
1.13cd: yan na kasya cid ākhyātaṃ mālinīvijayottaram
1.14ab: mayāpy etat purā prāptam aghorāt paramātmanaḥ
1.14cd: upādeyaṃ ca heyaṃ ca vijñeyaṃ paramārthataḥ
1.15ab: śivaḥ śaktiḥ savidyeśā mantrā mantreśvarāṇavaḥ
1.15cd: upādeyam iti proktam etat ṣaṭkaṃ phalārthinām
1.16ab: malaḥ karma ca māyā ca māyīyam akhilaṃ jagat
1.16cd: sarvaṃ heyam iti proktaṃ vijñeyaṃ vastu niścitam
1.17ab: etaj jñātvā parityajya sarvasiddhiphalaṃ labhet
1.17cd: tatreśaḥ sarvakṛc chāntaḥ sarvajñaḥ sarvakṛt prabhuḥ
1.18ab: sakalo niṣkalo 'nantaḥ śaktir apy asya tadvidhā
1.18cd: sa sisṛkṣur jagat sṛṣṭer ādāv eva nijecchayā
1.19ab: vijñānakevalān aṣṭau bodhayām āsa pudgalān
1.19cd: aghoraḥ paramo ghoro ghorarūpas tadānanaḥ
1.20ab: bhīmaś ca bhīṣaṇaś caiva vamanaḥ pivanas tathā
1.20cd: etān aṣṭau sthitidhvaṃsarakṣānugrahakāriṇaḥ
1.21ab: mantramantreśvare śuddhe saṃniyojya tataḥ punaḥ
1.21cd: mantrāṇām asṛjat tadvat saptakoṭīḥ samaṇḍalāḥ
1.22ab: sarve 'py ete mahātmāno mantrāḥ sarvaphalapradāḥ
1.22cd: ātmā caturvidho jñeyas tatra vijñānakevalaḥ
1.23ab: malaikayuktas tatkarmayuktaḥ pralayakevalaḥ
1.23cd: malam ajñānam icchanti saṃsārāṅkurakāraṇam
1.24ab: dharmādharmātmakaṃ karma sukhaduḥkhādilakṣaṇam
1.24cd: īśvarecchāvaśād asya bhogecchā saṃprajāyate
1.25ab: bhogasādhanasaṃsiddhyai bhogecchor asya mantrarāṭ
1.25cd: jagad utpādayām āsa māyām āviśya śaktibhiḥ
1.26ab: sā caikā vyāpinī sūkṣmā niṣkalā jagato nidhiḥ
1.26cd: anādyantāśiveśānī vyayahīnā ca kathyate
1.27ab: asūta sā kalātattvaṃ yad yogād abhavat pumān
1.27cd: jātakartṛtvasāmarthyo vidyārāgau tato 'sṛjat
1.28ab: vidyā vivecayaty asya karma tatkāryakāraṇe
1.28cd: rāgo 'nurañjayaty enaṃ svabhogeṣv aśuciṣv api
1.29ab: niyatir yojayaty enaṃ svake karmaṇi pudgalam
1.29cd: kālo 'pi kalayaty enaṃ tuṭyādibhir avasthitaḥ
1.30ab: tata eva kalātattvād avyaktam asṛjat tataḥ
1.30cd: guṇān aṣṭaguṇāṃ tebhyo dhiyaṃ dhīto 'py ahaṅkṛtim
1.31ab: tat tridhā taijasāt tasmān mano 'kṣeśam ajāyata
1.31cd: vaikārikāt tato 'kṣāṇi tanmātrāṇi tṛtīyakāt
1.32ab: śrotraṃ tvakcakṣuṣī jihvā ghrāṇaṃ buddhīndriyāṇi tu
1.32cd: karmendriyāṇi vākpāṇipāyūpasthāṅghrayaḥ kramāt
1.33ab: kalādikṣitiparyantam etat saṃsāramaṇḍalam
1.33cd: samudrādi jagat kṛtsnaṃ parivartayatīcchayā
1.34ab: bhedaḥ paraḥ kalādīnāṃ bhuvanatvena yaḥ sthitaḥ
1.34cd: asṛjat tam asāv eva bhogināṃ bhogasiddhaye
1.35ab: ity anena kalādyena dharāntena samanvitāḥ
1.35cd: pumāṃsaḥ sakalā jñeyās tadavasthājighāṃsubhiḥ
1.36ab: avasthātritaye 'py asmiṃs tirobhāvanaśīlayā
1.36cd: śivaśaktyā samākrāntāḥ prakurvanti viceṣṭitam
1.37ab: evaṃ jagati sarvatra rudrāṇāṃ yogyatāvaśāt
1.37cd: aṅguṣṭhamātrapūrvāṇāṃ śatam aṣṭādaśottaram
1.38ab: anugṛhya śivaḥ sākṣān mantreśatve niyuktavān
1.38cd: te svagocaram āsādya bhuktimuktiphalārthinām
1.39ab: brahmādīnāṃ prayacchanti svabalena samaṃ phalam
1.39cd: ṛṣibhyas te 'pi te cānu manvantebhyo mahādhipāḥ
1.40ab: heyopādeyavijñānaṃ kathayanti śivoditam
1.40cd: brahmādistambaparyante jātamātre jagaty alam
1.41ab: mantrāṇāṃ koṭayas tisraḥ sārdhāḥ śivaniyojitāḥ
1.41cd: anugṛhyāṇusaṃghātaṃ yātāḥ padam anāmayam
1.42ab: evam asyātmanaḥ kāle kasmiṃś cid yogyatāvaśāt
1.42cd: śaivī saṃbadhyate śaktiḥ śāntā muktiphalapradā
1.43ab: tatsaṃbandhāt tataḥ kaś cit tatkṣaṇād apavṛjyate
1.43cd: ajñānena sahaikatvaṃ kasya cid vinivartate
1.44ab: rudraśaktisamāviṣṭaḥ sa yiyāsuḥ śivecchayā
1.44cd: bhuktimuktiprasiddhyarthaṃ nīyate sadguruṃ prati
1.45ab: tam ārādhya tatas tuṣṭād dīkṣām āsādya śāṅkarīm
1.45cd: tatkṣaṇād vopabhogād vā dehapāte śivaṃ vrajet
1.46ab: yogadīkṣāṃ samāsādya jñātvā yogaṃ samabhyaset
1.46cd: yogasiddhim avāpnoti tadante śāśvataṃ padam
1.47ab: anena kramayogena saṃprāptaḥ paramaṃ padam
1.47cd: na bhūyaḥ paśutām eti śuddhe svātmani tiṣṭhati
1.48ab: ātmā caturvidho hy eṣa punar eṣa caturvidhaḥ
1.48cd: ācāryatvādibhedena śuddhātmā paripaṭhyate
1.49ab: nityāditritayaṃ kuryād guruḥ sādhaka eva ca
1.49cd: nityam eva dvayaṃ cānyo yāvajjīvaṃ śivājñayā
1.50ab: upādeyaṃ ca heyaṃ ca tad etat parikīrtitam
1.50cd: jñātvaitaj jñeyasarvasvaṃ sarvasiddhyaraho bhavet</p>

<p>iti śrīmālinīvijayottare tantre prathamo 'dhikāraḥ samāptaḥ</p>

<p>vyāptyadhikāro dvitīyaḥ</p>

<p>2.1ab: athaiṣām eva tattvānāṃ dharādīnām anukramāt
2.1cd: prapañcaḥ kathyate leśād yogināṃ yogasiddhaye
2.2ab: śaktimacchaktibhedena dharātattvaṃ vibhidyate
2.2cd: svarūpasahitaṃ tac ca vijñeyaṃ daśapañcadhā
2.3ab: śivādisakalātmāntāḥ śaktimantaḥ prakīrtitāḥ
2.3cd: tacchaktayaś ca vijñeyās tadvad eva vicakṣaṇaiḥ
2.4ab: evaṃ jalādimūlāntaṃ tattvavrātam idaṃ mahat
2.4cd: pṛthag bhedair imair bhinnaṃ vijñeyaṃ tatphalepsubhiḥ
2.5ab: anenaiva vidhānena puṃstattvāt tu kalāntikam
2.5cd: trayodaśavidhaṃ jñeyaṃ rudravat pralayākalaḥ
2.6ab: tadvan māyāpi vijñeyā navadhā jñānakevalaḥ
2.6cd: mantrāḥ saptavidhās tadvat pañcadhā mantranāyakāḥ
2.7ab: tridhā mantreśvareśānāḥ śivaḥ sākṣān na bhidyate
2.7cd: bhedaḥ prakathito leśād ananto vistarād ayam
2.8ab: evaṃ bhuvanamālāpi bhinnā bhedair imaiḥ sphuṭam
2.8cd: vijñeyā yogasiddhyarthaṃ yogibhir yogapūjitā
2.9ab: eteṣām eva tattvānāṃ bhuvanānāṃ ca śāṅkari
2.9cd: ya ekam api jānāti so 'pi yogaphalaṃ labhet
2.10ab: yaḥ punaḥ sarvatattvāni vetty etāni yathārthataḥ
2.10cd: sa gurur matsamaḥ prokto mantravīryaprakāśakaḥ
2.11ab: dṛṣṭāḥ saṃbhāṣitās tena spṛṣṭāś ca prītacetasā
2.11cd: narāḥ pāpaiḥ pramucyante saptajanmakṛtair api
2.12ab: ye punar dīkṣitās tena prāṇinaḥ śivacoditāḥ
2.12cd: te yatheṣṭaṃ phalaṃ prāpya gacchanti paramaṃ padam
2.13ab: rudraśaktisamāveśas tatra nityaṃ pratiṣṭhitaḥ
2.13cd: sati tasmiṃś ca cihnāni tasyaitāni vilakṣayet
2.14ab: tatraitat prathamaṃ cihnaṃ rudre bhaktiḥ suniścalā
2.14cd: dvitīyaṃ mantrasiddhiḥ syāt sadyaḥpratyayakārikā
2.15ab: sarvasattvavaśitvaṃ ca tṛtīyaṃ lakṣaṇaṃ smṛtam
2.15cd: prārabdhakāryaniṣpattiś cihnam āhuś caturthakam
2.16ab: kavitvaṃ pañcamaṃ proktaṃ sālaṃkāraṃ manoharam
2.16cd: sarvaśāstrārthavettṛtvam akasmāc cāsya jāyate
2.17ab: rudraśaktisamāveśaḥ pañcadhā paripaṭhyate
2.17cd: bhūtatattvātmamantreśaśaktibhedād varānane
2.18ab: pañcadhā bhūtasaṃjñas tu tathā triṃśatidhā paraḥ
2.18cd: ātmākhyas trividhaḥ prokto daśadhā mantrasaṃjñakaḥ
2.19ab: dvividhaḥ śaktisaṃjño 'pi jñātavyaḥ paramārthataḥ
2.19cd: pañcāśadbhedabhinno 'yaṃ samāveśaḥ prakīrtitaḥ
2.20ab: āṇavo 'yaṃ samākhyātaḥ śākto 'py evaṃvidhaḥ smṛtaḥ
2.20cd: evaṃ śāmbhavam apy ebhir bhedair bhinnaṃ vilakṣayet
2.21ab: uccārakaraṇadhyānavarṇasthānaprakalpanaiḥ
2.21cd: yo bhavet sa samāveśaḥ samyag āṇava ucyate
2.22ab: uccārarahitaṃ vastu cetasaiva vicintayan
2.22cd: yam āveśam avāpnoti śāktaḥ so 'trābhidhīyate
2.23ab: akiṃciccintakasyaiva guruṇā pratibodhataḥ
2.23cd: jāyate yaḥ samāveśaḥ śāmbhavo 'sāv udīritaḥ
2.24ab: sārdham etac chataṃ proktaṃ bhedānām anupūrvaśaḥ
2.24cd: saṃkṣepād vistarād asya parisaṃkhyā na vidyate
2.25ab: saṃvittiphalabhedo 'tra na prakalpyo manīṣibhiḥ
2.25cd: bhedo 'paro 'pi saṃkṣepāt kathyamāno 'vadhāryatām
2.26ab: jāgratsvapnādibhedena sarvāveśakramo budhaiḥ
2.26cd: pañcabhinnaḥ parijñeyaḥ svavyāpārāt pṛthak pṛthak
2.27ab: tatra svarūpaṃ śaktiś ca sakalaś ceti tattrayam
2.27cd: iti jāgradavastheyaṃ bhede pañcadaśātmake
2.28ab: akalau dvau parijñeyau samyak svapnasuṣuptayoḥ
2.28cd: mantrāditatpatīśānavargas turya iti smṛtaḥ
2.29ab: śaktiśaṃbhū parijñeyau turyātīte varānane
2.29cd: trayodaśātmake bhede svarūpam akalāv ubhau
2.30ab: mantramantreśvareśānāḥ śaktiśaṃbhū ca kīrtitau
2.30cd: pralayākalabhede 'pi svaṃ vijñānakalāv ubhau
2.31ab: mantramantreśvareśānāḥ śaktīśāv api pūrvavat
2.31cd: navadhā kīrtite bhede svaṃ mantrā mantranāyakāḥ
2.32ab: tadīśāḥ śaktiśaṃbhū ca pañcāvasthāḥ prakīrtitāḥ
2.32cd: pūrvavat saptabhede 'pi svaṃ mantreśeśaśaktayaḥ
2.33ab: śivaś ceti parijñeyāḥ pañcaiva varavarṇini
2.33cd: svaṃ śaktiḥ sanijeśānā śaktiśaṃbhū ca pañcake
2.34ab: trike svaśaktiśaktīcchāśivapadaṃ vilakṣayet
2.34cd: svavyāpārādhipatvena taddhīnaprerakatvataḥ
2.35ab: icchānivṛtteḥ svasthatvād abhinnam api pañcadhā
2.35cd: iti pañcātmake bhede vijñeyaṃ vastu kīrtitam
2.36ab: bhūyo 'py āsām avasthānāṃ saṃjñābhedaḥ prakāśyate
2.36cd: piṇḍasthaḥ sarvatobhadro jāgrannāmadvayaṃ matam
2.37ab: dvisaṃjñaṃ svapnam icchanti padasthaṃ vyāptir ity api
2.37cd: rūpasthaṃ tu mahāvyāptiḥ suṣuptasyāpi taddvayam
2.38ab: pracayaṃ rūpātītaṃ ca samyak turyam udāhṛtam
2.38cd: mahāpracayam icchanti turyātītaṃ vicakṣaṇāḥ
2.39ab: pṛthak tattvaprabhedena bhedo 'yaṃ samudāhṛtaḥ
2.39cd: sarvāṇi eva tattvāni pañcaitāni yathā śṛṇu
2.40ab: bhūtatattvābhidhānānāṃ yo 'ṃśo 'dhiṣṭheya iṣyate
2.40cd: piṇḍastham iti taṃ prāhuḥ padastham aparaṃ viduḥ
2.41ab: mantrās tatpatayaḥ seśā rūpastham iti kīrtyate
2.41cd: rūpātītaṃ parā śaktiḥ savyāpārāpy anāmayā
2.42ab: niṣprapañco nirābhāsaḥ śuddhaḥ svātmany avasthitaḥ
2.42cd: sarvātītaḥ śivo jñeyo yaṃ viditvā vimucyate
2.43ab: caturvidhaṃ tu piṇḍastham abuddhaṃ buddham eva ca
2.43cd: prabuddhaṃ suprabuddhaṃ ca padasthaṃ ca caturvidham
2.44ab: gatāgataṃ suvikṣiptaṃ saṅgataṃ susamāhitam
2.44cd: caturdhā rūpasaṃsthaṃ tu jñātavyaṃ yogacintakaiḥ
2.45ab: uditaṃ vipulaṃ śāntaṃ suprasannam athāparam
2.45cd: manonmanam anantaṃ ca sarvārthaṃ satatoditam
2.46ab: pracaye tatra saṃjñeyam ekaṃ tanmahati sthitam
2.46cd: ity evaṃ pañcadhādhvānaṃ tridhedānīṃ nigadyate
2.47ab: vijñānākalaparyantam ātmatattvam udāhṛtam
2.47cd: īśvarāntaṃ ca vidyāhvaṃ śeṣaṃ śivapadaṃ viduḥ
2.48ab: evaṃ bhedair imair bhinnas tatrādhvā parikīrtitaḥ
2.48cd: yugapat sarvamārgāṇāṃ prabhedaḥ procyate 'dhunā
2.49ab: pārthivaṃ prākṛtaṃ caiva māyīyaṃ śāktam eva ca
2.49cd: iti saṅkṣepataḥ proktam etad aṇḍacatuṣṭayam
2.50ab: pṛthag dvayam asaṅkhyātam ekam ekaṃ pṛthak pṛthak
2.50cd: ādyaṃ dhārikayā vyāptaṃ tatraikaṃ tattvam iṣyate
2.51ab: ekam ekaṃ pṛthak kṣārṇaṃ padārṇamanuṣu smaret
2.51cd: kālāgnibhuvanād yāvad vīrabhadrapurottamam
2.52ab: puraṣoḍaśakaṃ jñeyaṃ ṣaḍvidho 'dhvā prakīrtitaḥ
2.52cd: āpyāyinyā dvitīyaṃ ca tatra tattvāni lakṣayet
2.53ab: trayoviṃśatyabādīni tadvad dhādyakṣarāṇi ca
2.53cd: padāni pañca mantrāś ca ṣaṭpañcāśatpurāṇi ca
2.54ab: tattvāni sapta bodhinyā tac caturdhā purāṇi ca
2.54cd: tṛtīye sapta varṇāḥ syuḥ padamantradvayaṃ dvayam
2.55ab: utpūyinyā caturthaṃ tu tatra tattvatrayaṃ viduḥ
2.55cd: varṇatrayaṃ mantram ekaṃ padam ekaṃ ca lakṣayet
2.56ab: aṣṭādaśa vijānīyād bhuvanāni samāsataḥ
2.56cd: śivatattvaṃ paraṃ śāntaṃ kalā tatrāvakāśadā
2.57ab: svaraṣoḍaśakaṃ mantraṃ padaṃ caikaṃ vilakṣayet
2.57cd: ity evaṃ ṣaḍvidho 'py adhvā samāsāt parikīrtitaḥ
2.58ab: śuddhāśuddhaṃ jagatsarvaṃ brahmāṇḍaprabhavaṃ yataḥ
2.58cd: tasmāc chuddham imaiḥ śuddhair brahmāṇḍaiḥ sarvam iṣyate
2.59ab: brahmā viṣṇuś ca rudraś ca īśvaraś ceti suvrate
2.59cd: pṛthag eteṣu boddhavyaṃ śāntaṃ paticatuṣṭayam
2.60ab: yo hi yasmād guṇotkṛṣṭaḥ sa tasmād ūrdhva ucyate
2.60cd: etat te kathitaṃ sarvaṃ kim anyat paripṛcchasi</p>

<p>iti śrīmālinīvijayottare tantre vyāptyadhikāro dvitīyaḥ samāptaḥ</p>

<p>mantroddhārādhikāras tṛtīyaḥ
3.1ab: evam uktā mahādevī jagadānandakāriṇā
3.1cd: praṇipatya punar vākyam idam āha jagatpatim
3.2ab: evam etan mahādeva nānyathā samudāhṛtam
3.2cd: yathākhyātaṃ tathā jñātam āditaḥ samanukramāt
3.3ab: śivādivasturūpāṇāṃ vācakān parameśvara
3.3cd: sāṃprataṃ śrotum icchāmi prasādād vaktum arhasi
3.4ab: ity uktaḥ sa maheśānyā jagadārtiharo haraḥ
3.4cd: vācakān avadan mantrān pāramparyakramāgatān
3.5ab: yā sā śaktir jagaddhātuḥ kathitā samavāyinī
3.5cd: icchātvaṃ tasya sā devi sisṛkṣoḥ pratipadyate
3.6ab: saikāpi saty anekatvaṃ yathā gacchati tac chṛṇu
3.6cd: evam etad iti jñeyaṃ nānyatheti suniścitam
3.7ab: jñāpayantī jagaty atra jñānaśaktir nigadyate
3.7cd: evaṃbhūtam idaṃ vastu bhavatv iti yadā punaḥ
3.8ab: jātā tadaiva tat tadvat kurvaty atra kriyocyate
3.8cd: evam eṣā dvirūpāpi punar bhedair anantatām
3.9ab: arthopādhivaśād yāti cintāmaṇir iveśvarī
3.9cd: tatra tāvat samāpannā mātṛbhāvaṃ vibhidyate
3.10ab: dvidhā ca navadhā caiva pañcāśaddhā ca mālinī
3.10cd: bījayonyātmakād bhedād dvidhā bījaṃ svarā matāḥ
3.11ab: kādibhiś ca smṛtā yonir navadhā vargabhedataḥ
3.11cd: pṛthag varṇavibhedena śatārdhakiraṇojjvalā
3.12ab: bījam atra śivaḥ śaktir yonir ity abhidhīyate
3.12cd: vācakatvena sarvāpi śaṃbhoḥ śaktiś ca śasyate
3.13ab: vargāṣṭakam iha jñeyam aghorādyam anukramāt
3.13cd: tad eva śaktibhedena māheśvaryādi cāṣṭakam
3.14ab: māheśī brāhmaṇī caiva kaumārī vaiṣṇavī tathā
3.14cd: aindrī yāmyā ca cāmuṇḍā yogīśī ceti tā matāḥ
3.15ab: śatārdhabhedabhinnānāṃ tatsaṃkhyānāṃ varānane
3.15cd: rudrāṇāṃ vācakatvena kalpitāḥ parameṣṭhinā
3.16ab: tadvad eva ca śaktīnāṃ tatsaṃkhyānām anukramāt
3.16cd: sarvaṃ ca kathayiṣyāmi tāsāṃ bhedaṃ yathā śṛṇu
3.17ab: amṛto 'mṛtapūrṇaś ca amṛtābho 'mṛtadravaḥ
3.17cd: amṛtaugho 'mṛtormiś ca amṛtasyandano 'paraḥ
3.18ab: amṛtāṅgo 'mṛtavapur amṛtodgāra eva ca
3.18cd: amṛtāsyo 'mṛtatanus tathā cāmṛtasecanaḥ
3.19ab: tanmūrtir amṛteśaś ca sarvāmṛtadharo 'paraḥ
3.19cd: ṣoḍaśaite samākhyātā rudrabījasamudbhavāḥ
3.20ab: jayaś ca vijayaś caiva jayantaś cāparājitaḥ
3.20cd: sujayo jayarudraś ca jayakīrtir jayāvahaḥ
3.21ab: jayamūrtir jayotsāho jayado jayavardhanaḥ
3.21cd: balaś cātibalaś caiva balabhadro balapradaḥ
3.22ab: balāvahaś ca balavān baladātā baleśvaraḥ
3.22cd: nandanaḥ sarvatobhadro bhadramūrtiḥ śivapradaḥ
3.23ab: sumanāḥ spṛhaṇo durgo bhadrakālo manonugaḥ
3.23cd: kauśikaḥ kālaviśveśau suśivaḥ kopavardhanaḥ
3.24ab: ete yonisamudbhūtāś catustriṃśat prakīrtitāḥ
3.24cd: strīpāṭhavaśam āpannā eta evātra śaktayaḥ
3.25ab: bījayonisamudbhūtā rudraśaktisamāśrayāḥ
3.25cd: vācakānām anantatvāt parisaṃkhyā na vidyate
3.26ab: sarvaśāstrārthagarbhiṇyā ity evaṃvidhayānayā
3.26cd: aghoraṃ bodhayām āsa svecchayā parameśvaraḥ
3.27ab: sa tayā saṃprabuddhaḥ san yoniṃ vikṣobhya śaktibhiḥ
3.27cd: tatsamānaśrutīn varṇāṃs tatsaṃkhyān asṛjat prabhuḥ
3.28ab: te tair āliṅgitāḥ santaḥ sarvakāmaphalapradāḥ
3.28cd: bhavanti sādhakendrāṇāṃ nānyathā vīravandite
3.29ab: tair idaṃ saṃtataṃ viśvaṃ sadevāsuramānuṣam
3.29cd: tebhyaḥ śāstrāṇi vedāś ca saṃbhavanti punaḥ punaḥ
3.30ab: anantasyāpi bhedasya śivaśakter mahātmanaḥ
3.30cd: kāryabhedān mahādevi traividhyaṃ samudāhṛtam
3.31ab: viṣayeṣv eva saṃlīnān adho 'dhaḥ pātayanty aṇūn
3.31cd: rudrāṇūnyāḥ samāliṅgya ghorataryo 'parāḥ smṛtāḥ
3.32ab: miśrakarmaphalāsaktiṃ pūrvavaj janayanti yāḥ
3.32cd: muktimārganirodhinyās tāḥ syur ghorāḥ parāparāḥ
3.33ab: pūrvavaj jantujātasya śivadhāmaphalapradāḥ
3.33cd: parāḥ prakathitās tajjñair aghorāḥ śivaśaktayaḥ
3.34ab: etāḥ sarvāṇusaṃghātam api niṣṭhā yathā sthitāḥ
3.34cd: tathā te kathitāḥ śaṃbhoḥ śaktir ekaiva śāṅkarī
3.35ab: asyā vācakabhedena bhedo 'nyaḥ saṃpracakṣyate
3.35cd: yatheṣṭaphalasaṃsiddhyai mantratantrānuvartinām
3.36ab: viśeṣavidhihīneṣu nyāsakarmasu mantravit
3.36cd: nyasec chāktaśarīrārthaṃ bhinnayoniṃ tu mālinīm
3.37ab: na śikhā ṛ.Rḷṭ ca śiromālā tha mastakam
3.37cd: netrāṇi cadha vai nāsā ī samudre ṇuṇū śrutī
3.38ab: bakavarga iā vaktradantajihvāsu vāci ca
3.38cd: vabhayāḥ kaṇṭhadakṣādiskandhayor bhujayor ḍaḍhau
3.39ab: ṭho hastayor jhañau śākhā jraṭau śūlakapālake
3.39cd: pa hṛc chalau stanau kṣīram ā sa jīvo visargayuk
3.40ab: tatparaḥ kathitaḥ prāṇaḥ ṣakṣāv udaranābhigau
3.40cd: maśaṃtāḥ kaṭiguhyoru yugmagā jānunī tathā
3.41ab: eaikārau tathā jaṅghe tatparau caraṇau daphau
3.41cd: ato vidyāś ca mantrāś ca samuddhāryā yathā śṛṇu
3.42ab: sabindukāṃ dakṣajaṅghāṃ tato vācaṃ prakalpayet
3.42cd: tayaiva jaṅghayā yuktaṃ caturthaṃ daśanaṃ tataḥ
3.43ab: dakṣajānuyutaṃ daṇḍaṃ prāṇaṃ daṇḍastham īryutam
3.43cd: pṛthag ghṛddaṇḍakaṭigā dvijadaṇḍau ca pūrvavat
3.44ab: usthitaṃ binduyukprāṇaṃ pūrvavad daśanaṃ tataḥ
3.44cd: daṇḍaṃ kevalam uddhṛtya vāmamudrānvitaṃ punaḥ
3.45ab: dakṣajānuyutaṃ hṛc ca prāṇaṃ jīvātmanā yutam
3.45cd: daśanaṃ purvavan nyasya daṇḍaṃ kevalam eva ca
3.46ab: nitambaṃ dakṣamudretaṃ dvitīyaṃ jihvayā dvijam
3.46cd: sanāsaṃ dakṣaśikharaṃ nitambaṃ kevalaṃ tataḥ
3.47ab: punas tathaiva śikharaṃ jaṭharaṃ kevalaṃ tataḥ
3.47cd: dakṣajānuyutaṃ karṇaṃ kaṇṭhaṃ kevalam eva ca
3.48ab: nitambaṃ kevalaṃ nyasya hṛdayaṃ jihvayā yutam
3.48cd: vaktraṃ kevalam uddhṛtya prāṇam ādyena jānunā
3.49ab: śūladaṇḍacatuṣkaṃ ca tatrādyaṃ dvayam usthitam
3.49cd: vāmapādaṃ ca tasyānte kapālaṃ patitaṃ nyaset
3.50ab: tataḥ paramaghorāntaṃ pādyakādye ca pūrvavat
3.50cd: parāparā samākhyātā aparā ca prakathyate
3.51ab: aghorāntaṃ nyased ādau prāṇaṃ binduyutaṃ punaḥ
3.51cd: vāmamudrānvitaṃ nyasya pādyaṃ kādyena pūrvavat
3.52ab: apareyaṃ samākhyātā rudraśaktiṃ parāṃ śṛṇu
3.52cd: mantrāḥ saṃmukhatāṃ yānti yayoccāritamātrayā
3.53ab: kampate gātrayaṣṭiś ca drutaṃ cotpatanaṃ bhavet
3.53cd: mudrābandhaṃ ca geyaṃ ca śivāruditam eva ca
3.54ab: atītānagatārthasya kuryād vā kathanādikam
3.54cd: vāmajaṅghānvito jīvaḥ pāramparyakramāgataḥ
3.55ab: pareyam anayā siddhiḥ sarvakāmaphalapradā
3.55cd: nāśiṣyāya pradeyeyaṃ nābhaktāya kadā cana
3.56ab: rudraś ca rudraśaktiś ca guruś ceti trayaṃ samam
3.56cd: bhaktyā prapaśyate yas tu tasmai deyā varānane
3.57ab: śiṣyenāpi tadā grāhyā yadā saṃtoṣito guruḥ
3.57cd: śarīradravyavijñānaśuddhikarmaguṇādibhiḥ
3.58ab: bodhitā tu yadā tena guruṇā hṛṣṭacetasā
3.58cd: tadā siddhipradā jñeyā nānyathā vīravandite
3.59ab: parāparāṅgasaṃbhūtā yoginyo 'ṣṭau mahābalāḥ
3.59cd: pañca ṣaṭ pañca catvāri dvitridvyarṇāḥ krameṇa tu
3.60ab: jñeyāḥ saptaikādaśārṇā ekārdhārṇadvayānvitā
3.60cd: jīvo dīrghasvaraiḥ ṣaḍbhiḥ pṛthag jātivibheditaḥ
3.61ab: vidyātrayasya gātrāṇi hrasvair vaktrāṇi pañcabhiḥ
3.61cd: oṃkāraiḥ pañcabhir mantro vidyāṅgahṛdayaṃ bhavet
3.62ab: oṃ amṛte tejomālini svāhā padāni bhūṣitam
3.62cd: ekādaśākṣaraṃ proktam etad brahmaśiraḥ priye
3.63ab: vedavedini hūṃphaṭ ca ca praṇavādisamanvitā
3.63cd: rudrāṇy aṣṭākṣarā jñeyā śikhā vidyāgaṇasya tu
3.64ab: vajriṇe vajradharāya svāhāntaṃ praṇavādikam
3.64cd: ekādaśākṣaraṃ varma puruṣṭutam iti smṛṭam
3.65ab: ślīpadaṃ paśuśabdaṃ ca hūṃphaḍantaṃ bhavādikam
3.65cd: etat pāśupataṃ proktam ardhasaptākṣaraṃ param
3.66ab: laraṭakṣavayair dīrghaiḥ sūmāyuktaiḥ sabindukaiḥ
3.66cd: indrādīn kalpayed dhrasvais tadastrāṇi vicakṣaṇaḥ
3.67ab: tadvan nāsāpayobhyāṃ tu kalpyau viṣṇuprajāpatī
3.67cd: svarāv ādyatṛtīyau tu vācakau padmacakrayoḥ
3.68ab: iti mantragaṇaḥ proktaḥ sarvakāmaphalapradaḥ
3.68cd: yogināṃ yogasiddhyarthaṃ kim anyat paripṛcchasi</p>

<p>iti śrīmālinīvijayottare tantre mantroddhārādhikāras tṛtīyaḥ samāptaḥ</p>

<p>yogalakṣaṇadhikāraś caturthaḥ</p>

<p>4.1ab: athaitad upasaṃśrutya munayo muditekṣaṇāḥ
4.1cd: praṇamya krauñcahantāraṃ punar ūcur idaṃ vacaḥ
4.2ab: yogamārgavidhiṃ devyā pṛṣṭena parameṣṭhinā
4.2cd: tatpratijñāvatāpy uktaṃ kimarthaṃ mantralakṣaṇam
4.3ab: evam uktaḥ sa taiḥ samyak kārtikeyo mahāmatiḥ
4.3cd: idam āha vacas teṣāṃ saṃdehavinivṛttaye
4.4ab: yogam ekatvam icchanti vastuno 'nyena vastunā
4.4cd: yad vastu jñeyam ity uktaṃ heyatvādiprasiddhaye
4.5ab: dvirūpam api taj jñānaṃ vinā jñātuṃ na śakyate
4.5cd: tatprasiddhyai śivenoktaṃ jñānaṃ yad upavarṇitam
4.6ab: sabījayogasaṃsiddhyai mantralakṣaṇam apy alam
4.6cd: na cādhikāritā dīkṣāṃ vinā yoge 'sti śāṅkare
4.7ab: kriyājñānavibhedena sā ca dvedhā nigadyate
4.7cd: dvividhā sā prakartavyā tena caitad udāhṛtam
4.8ab: na ca yogādhikāritvam ekam evānayā bhavet
4.8cd: api mantrādhikāritvaṃ muktiś ca śivadīkṣayā
4.9ab: śrutvā caitat pater vākyaṃ romāñcitaśarīriṇī
4.9cd: idam āha punar vākyam ambā munivarottamāḥ
4.10ab: abhinnamālinīkāye tattvāni bhuvanāni ca
4.10cd: kalāḥ padāni mantrāś ca yathāvad avadhāritāḥ
4.11ab: bhinnayonis tu yā deva tvayoktā mālinī mama
4.11cd: tasyā aṅge yathaitāni saṃsthitāni tathā vada
4.12ab: evam ukto mahādevyā bhairavo bhūribhogadaḥ
4.12cd: sphuraddhimāṃśusaṃtānaprakāśitadigantaraḥ
4.13ab: surāsuraśiromaulimālālālitaśāsanaḥ
4.13cd: uvāca madhurāṃ vācam imām akleśitāśayām
4.14ab: yā mayā kathitā devi bhinnayonis tu mālinī
4.14cd: tadaṅge saṃpravakṣyāmi sarvam etad yathā sthitam
4.15ab: phe dharātattvam uddiṣṭaṃ dādijhānte 'nupūrvaśaḥ
4.15cd: trayoviṃśatyabādīni pradhānāntāni lakṣayet
4.16ab: ṭhādau ca saptake sapta puruṣādīni pūrvavat
4.16cd: iṅagheṣu trayaṃ vidyād vidyātaḥ sakalāvadhi
4.17ab: śivatattve gakārādināntān ṣoḍaśa lakṣayet
4.17cd: kalāḥ padāni mantrāś ca bhuvanāni ca sundari
4.18ab: pūrvavad veditavyāni tat saṅkhyārṇavibhedataḥ
4.18cd: vidyātrayavibhāgena yathedānīṃ tathā śṛṇu
4.19ab: niṣkale padam ekārṇaṃ tryarṇaikārṇam atha dvayam
4.19cd: sakale tu parijñeyaṃ pañcaikārṇadvayaṃ dvaye
4.20ab: caturekākṣare dve ca māyāditritaye mate
4.20cd: caturakṣaram ekaṃ ca kālādidvitaye matam
4.21ab: rañjake dvyarṇam uddiṣṭaṃ pradhāne tryarṇam iṣyate
4.21cd: buddhau devāṣṭakavyāptyā padaṃ dvyakṣaram iṣyate
4.22ab: tataḥ pañcāṣṭakavyāptyā dvyekadvidvyakṣarāṇi tu
4.22cd: vidyāpadāni catvāri sārdhavarṇaṃ tu pañcamam
4.23ab: ekaikasārdhavarṇāni trīṇi tattve tu pārthive
4.23cd: parāṅge sarvam anyac ca varṇamantrakalādikam
4.24ab: sārdhenāṇḍadvayaṃ vyāptam ekaikena pṛthag dvayam
4.24cd: aparāyāḥ samākhyātā vyāptir eṣā vilomataḥ
4.25ab: sārṇenāṇḍatrayaṃ vyāptaṃ triśūlena caturthakam
4.25cd: sarvātītaṃ visargeṇa parāvyāptir udāhṛtā
4.26ab: etat sarvaṃ parijñeyaṃ yoginā hitam icchatā
4.26cd: ātmano vā pareṣāṃ vā nānyathā tad avāpyate
4.27ab: dvāv eva mokṣadau jñeyau jñānī yogī ca śāṅkari
4.27cd: pṛthaktvāt tatra [3] boddhavyaṃ phalakāṅkṣibhiḥ
4.28ab: jñānaṃ ca trividhaṃ proktaṃ tatrādyaṃ śrutam iṣyate
4.28cd: cintāmayam athānyac ca bhāvanāmayam eva ca
4.29ab: śāstrārthasya parijñānaṃ vikṣiptasya śrutaṃ matam
4.29cd: idam atredam atreti idam atropayujyate
4.30ab: sarvam ālocya śāstrārtham ānupūrvyā vyavasthitam
4.30cd: tadvac cintāmayaṃ jñānaṃ dvirūpam upadiśyate
4.31ab: mandasvabhyastabhedena tatra svabhyastam ucyate
4.31cd: suniṣpanne tatas tasmiñ jāyate bhāvanāmayam
4.32ab: yato yogaṃ samāsādya yogī yogaphalaṃ labhet
4.32cd: evaṃ vijñānabhedena jñānī proktaś caturvidhaḥ
4.33ab: saṃprāpto ghaṭamānaś ca siddhaḥ siddhatamo 'nyathā
4.33cd: yogī caturvidho devi yathāvat pratipadyate
4.34ab: samāveśoktivad yogas trividhaḥ samudāhṛtaḥ
4.34cd: tatra prāptopadeśas tu pāramparyakrameṇa yaḥ
4.35ab: prāptayogaḥ sa vijñeyas trividho 'pi manīṣibhiḥ
4.35cd: cetaso ghaṭanaṃ tattvāc calitasya punaḥ punaḥ
4.36ab: yaḥ karoti tam icchanti ghaṭamānaṃ manīṣiṇaḥ
4.36cd: tad eva cetasā nānyad dvitīyam avalambate
4.37ab: siddhayogas tadā jñeyo yogī yogaphalārthibhiḥ
4.37cd: yaḥ punar yatra tatraiva saṃsthito 'pi yathā tathā
4.38ab: bhuñjānas tatphalaṃ tena hīyate na kathañ cana
4.38cd: susiddhaḥ sa tu boddhavyaḥ sadāśivasamaḥ priye
4.39ab: uttarottaravaiśiṣṭyam eteṣāṃ samudāhṛtam
4.39cd: jñānināṃ yogināṃ caiva dvayor yogavid uttamaḥ
4.40ab: yato 'sya jñānam apy asti pūrvo yogaphalojjhitaḥ
4.40cd: yataś ca mokṣadaḥ proktaḥ svabhyastajñānavān budhaiḥ
4.41ab: ity etat kathitaṃ sarvaṃ vijñeyaṃ yogipūjite
4.41cd: tantrārtham upasaṃhṛtya samāsād yogināṃ hitam</p>

<p>iti śrīmālinīvijayottare tantre caturtho 'dhikāraḥ samāptaḥ</p>

<p>atha pañcamo 'dhikāraḥ</p>

<p>5.1ab: athātaḥ saṃpravakṣyāmi bhuvanādhvānam īśvari
5.1cd: ādau kālāgnibhuvanaṃ śodhitavyaṃ prayatnataḥ
5.2ab: avīciḥ kumbhīpākaś ca rauravaś ca tṛtīyakaḥ
5.2cd: kūṣmāṇḍabhuvane śuddhe sarve śuddhā na saṃśayaḥ
5.3ab: pātālāni tataḥ sapta teṣām ādau mahātalam
5.3cd: rasātalaṃ tataś cānyat talātalam ataḥ param
5.4ab: sutalaṃ nitalaṃ ceti vitalaṃ talam eva ca
5.4cd: hāṭakena viśuddhena sarveṣāṃ śuddhir iṣyate
5.5ab: tadūrdhvaṃ pṛthivī jñeyā saptadvīpārṇavānvitā
5.5cd: devānām āśrayo merus tanmadhye saṃvyavasthitaḥ
5.6ab: bhuvolokas tadūrdhve ca svarlokas tasya copari
5.6cd: maho janas tapaḥ satyam ity etal lokasaptakam
5.7ab: caturdaśavidho yatra bhūtagrāmaḥ pravartate
5.7cd: sthāvaraḥ sarpajātiś ca pakṣijātis tathāparā
5.8ab: mṛgasaṃjñaś ca paśvākhyaḥ pañcamo 'nyaś ca mānuṣaḥ
5.8cd: paiśāco rākṣaso yākṣo gāndharvaś caindra eva ca
5.9ab: saumyaś ca prājāpatyaś ca brāhmaś cātra caturdaśa
5.9cd: sarvasyaivāsya saṃśuddhir brāhme saṃśodhite sati
5.10ab: bhuvanaṃ vaiṣṇavaṃ tasmān madīyaṃ tadanantaram
5.10cd: tatra śuddhe bhavec chuddhaṃ sarvam etan na saṃśayaḥ
5.11ab: kālāgnipūrvakair ebhir bhuvanaiḥ pañcabhiḥ priye
5.11cd: śuddhaiḥ sarvam idaṃ śuddhaṃ brahmāṇḍāntarvyavasthitam
5.12ab: tadbahiḥ śatarudrāṇāṃ bhuvanāni pṛthak pṛthak
5.12cd: daśa saṃśodhayet paścād ekaṃ tannāyakāvṛtam
5.13ab: anantaḥ prathamas teṣāṃ kapālīśas tathāparaḥ
5.13cd: agnirudro yamaś caiva nairṛto bala eva ca
5.14ab: śīghro nidhīśvaraś caiva sarvavidyādhipo 'paraḥ
5.14cd: śaṃbhuś ca vīrabhadraś ca vidhūmajvalanaprabhaḥ
5.15ab: ebhir daśaikasaṃkhyātaiḥ śuddhaiḥ śuddhaṃ śataṃ matam
5.15cd: upariṣṭāt puras teṣām aṣṭakāḥ pañca saṃsthitāḥ
5.16ab: lakulī bhārabhūtiś ca diṇḍhyāṣāḍhī sapuṣkarau
5.16cd: naimiṣaṃ ca prabhāsaṃ ca amareśam athāṣṭakam
5.17ab: etat pratyātmakaṃ proktam ato guhyātiguhyakam
5.17cd: tatra bhairavakedāramahākālāḥ samadhyamāḥ
5.18ab: āmrātikeśajalpeśaśrīśailāḥ saharīndavaḥ
5.18cd: bhīmeśvaramahendrāṭṭahāsāḥ savimaleśvarāḥ
5.19ab: kanakhalaṃ nākhalaṃ ca kurukṣetraṃ gayā tathā
5.19cd: guhyam etat tṛtīyaṃ tu pavitram adhunocyate
5.20ab: sthānusvarṇākṣakāv ādyau bhadragokarṇakau parau
5.20cd: mahākālāvimukteśarudrakoṭyambarāpadāḥ
5.21ab: sthūlaḥ sthūleśvaraḥ śaṅkukarṇakālañjarāv api
5.21cd: maṇḍaleśvaramākoṭadviraṇḍachagalāṇḍakau
5.22ab: sthāṇvāṣṭakam iti proktam ahaṅkārāvadhi sthitam
5.22cd: devayonyaṣṭakaṃ buddhau kathyamānaṃ mayā śṛṇu
5.23ab: paiśācaṃ rākṣasaṃ yākṣaṃ gāndharvaṃ caindram eva ca
5.23cd: tathā saumyaṃ saprājeśaṃ brāhmam aṣṭamam iṣyate
5.24ab: yogāṣṭakaṃ pradhāne tu tatrādāv akṛtaṃ bhavet
5.24cd: kṛtaṃ ca raibhavaṃ brāhmaṃ vaiṣṇavaṃ tadanantaram
5.25ab: kaumāram aumaṃ śraikaṇṭham iti yogāṣṭakaṃ tathā
5.25cd: puruṣe vāmabhīmograbhaveśānaikavīrakāḥ
5.26ab: pracaṇḍomādhavājāś ca anantaikaśivāv atha
5.26cd: krodheśacaṇḍau vidyāyāṃ saṃvarto jyotir eva ca
5.27ab: kalātattve parijñeyau surapañcāntakau pare
5.27cd: ekavīraśikhaṇḍīśaśrīkaṇṭḥāḥ kālam āśritāḥ
5.28ab: mahātejaḥ prabhṛtayoḥ maṇḍaleśānasaṃjñakāḥ
5.28cd: māyātattve sthitās tatra vāmadevabhavodbhavau
5.29ab: ekapiṅgekṣaṇeśānabhuvaneśapuraḥsarāḥ
5.29cd: aṅguṣṭhamātrasahitāḥ kālānalasamatviṣaḥ
5.30ab: vidyātattve 'pi pañcāhur bhuvanāni manīṣiṇaḥ
5.30cd: tatra hālāhalaḥ pūrvo rudraḥ krodhas tathāparaḥ
5.31ab: ambikā ca aghorā ca vāmadevī ca kīrtyate
5.31cd: īśvare pivanādyāḥ syur aghorāntā maheśvarāḥ
5.32ab: raudrī jyeṣṭhā ca vāmā ca tathā śaktisadāśivau
5.32cd: etāni sakale pañca bhuvanāni vidur budhāḥ
5.33ab: evaṃ tu sarvatattveṣu śatam aṣṭādaśottaram
5.33cd: bhuvanānāṃ parijñeyaṃ saṅkṣepān na tu vistarāt
5.34ab: śuddhenānena śuddhyanti sarvāṇy api na saṃśayaḥ
5.34cd: sarvamārgaviśuddhau tu kartavyāyāṃ mahāmatiḥ
5.35ab: sakalāvadhi saṃśodhya śive yogaṃ prakalpayet
5.35cd: bubhukṣoḥ sakalaṃ dhyātvā yogaṃ kurvīta yogavit
5.36ab: ity eṣa kīrtito mārgo bhuvanākhyasya me mataḥ</p>

<p>iti śrīmālinīvijayottare tantre pañcamo 'dhikāraḥ samāptaḥ</p>

<p>atha dehamārgādhikāraḥ ṣaṣṭhaḥ</p>

<p>6.1ab: athāsya vastujātasya yathā dehe vyavasthitiḥ
6.1cd: kriyate jñānadīkṣāsu tathedānīṃ nigadyate
6.2ab: pādādhaḥ pañcabhūtāni vyāptyā dvyaṅgulayā nyaset
6.2cd: dharātattvaṃ ca gulphāntam abādīni tataḥ kramāt
6.3ab: tadvat tundopariṣṭāt tu parvaṣaṭkāvasānakam
6.3cd: puṃstattvāt kalātattvāntaṃ tattvaṣaṭkaṃ vicintayet
6.4ab: tato māyāditattvāni catvāri susamāhitaḥ
6.4cd: caturaṅgulayā vyāptyā sakalāntāni bhāvayet
6.5ab: śivatattvaṃ tataḥ paścāt tejorūpam anākulam
6.5cd: sarveṣāṃ vyāpakatvena sabāhyābhyantaraṃ smaret
6.6ab: ṣaṭtriṃśattattvabhedena nyāso 'yaṃ samudāhṛtaḥ
6.6cd: adhunā pañca tattvāni yathā dehe tathocyate
6.7ab: nābher ūrdhvaṃ tu yāvat syāt parvaṣaṭkam anukramāt
6.7cd: dharātattvena gulphāntaṃ vyāptaṃ śeṣam ihāmbunā
6.8ab: dvāviṃśatiś ca parvāṇi tadūrdhvaṃ tejasāvṛtam
6.8cd: tasmād dvādaśa parvāṇi vāyuvyāptir udāhṛtā
6.9ab: ākāśāntaṃ paraṃ śāntaṃ sarveṣāṃ vyāpakaṃ smaret
6.9cd: śaktyādipañcakhaṇḍādhvavidhiṣv apy evam iṣyate
6.10ab: trikhaṇḍe kaṇṭhaparyantam ātmatattvam udāhṛtam
6.10cd: vidyātattvam atordhvaṃ ca śivatattvaṃ tu pūrvavat
6.11ab: evaṃ tattvavidhiḥ prokto bhuvanādhvā tathocyate
6.11cd: kālāgner vīrabhadrāntaṃ puraṣoḍaśakaṃ tataḥ
6.12ab: gulphāntaṃ vinyased dhyātvā yathāvad anupūrvaśaḥ
6.12cd: tasmād ekāṅgulavyāptyā lakulīśāditaḥ kramāt
6.13ab: vinyaset tu dviraṇḍāntaṃ tryaṅgulaṃ chagalāṇḍakam
6.13cd: tataḥ pādāṅgulavyāptyā devayogāṣṭakaṃ pṛthak
6.14ab: tato 'py ardhāṅgulavyāptyā puraṣaṭkam anukramāt
6.14cd: catuṣkaṃ tu dvaye 'nyasminn ekam ekatra cintayet
6.15ab: uttarādikramād dvyekabhedo vidyādike traye
6.15cd: kāle pratyekam uddiṣṭam ekaikaṃ tu yathākramaṃ
6.16ab: maṇḍalādhipatīnāṃ tu vyāptir ardhāṅgulā matā
6.16cd: tribhāganyūnaparvākhyā tritayasya tathopari
6.17ab: dvitayasya ca saṃpūrṇā pañcakaṃ samudāhṛtam
6.17cd: aṣṭakaṃ pañcakaṃ cānyad evam eva vilakṣayet
6.18ab: bhuvanādhvavidhāv atra pūrvavac cintayec chivam
6.18cd: padāni dvividhāny atra vargavidyāvibhedataḥ
6.19ab: teṣāṃ tanmantravad vyāptir yathedānīṃ tathā śṛṇu
6.19cd: caturaṅgulam ādyaṃ tu dve cānye 'ṣṭāṅgule pṛthak
6.20ab: daśāṅgulāni trīṇy asmād ekaṃ pañcadaśāṅgulam
6.20cd: caturbhir adhikaiś cānyad vyāpakaṃ navamaṃ mahat
6.21ab: ūnaviṃśatike bhede padānāṃ vyāptir ucyate
6.21cd: ekaikaṃ dvyaṅgulaṃ jñeyaṃ tatra pūrvaṃ padatrayam
6.22ab: aṣṭāṅgulāni catvāri daśāṅgulam ataḥ param
6.22cd: dvyaṅgule dve pade cānye ṣaḍaṅgulam ataḥ param
6.23ab: dvādaśāṅgulam anyac ca dve 'nye pañcāṅgule pṛthak
6.23cd: padadvayaṃ catuṣparva tathānye dve dviparvaṇī
6.24ab: vyāpakaṃ padam anyac ca pūrvavat parikīrtitaṃ
6.24cd: aparo 'yaṃ vidhiḥ proktaḥ parāparam ataḥ śṛṇu
6.25ab: pūrvavat pṛthivītattvaṃ vijñeyaṃ caturaṅgulam
6.25cd: sārdhadvyaṅgulamānāni dhiṣaṇāntāni lakṣayet
6.26ab: pradhānaṃ tryaṅgulaṃ jñeyaṃ śeṣaṃ pūrvavad ādiśet
6.26cd: pare 'pi pūrvavat pṛthvī tryaṅgulāny aparāṇi ca
6.27ab: catuṣparva pradhānaṃ ca śeṣaṃ pūrvavad āśrayet
6.27cd: dvividho 'pi hi varṇānāṃ ṣaḍvidho bheda ucyate
6.28ab: tattvamārgavidhānena jñātavyaḥ paramārthataḥ
6.28cd: padamantrakalādīnāṃ pūrvasūtrānusārataḥ
6.29ab: tritayatvaṃ prakurvīta tattvavarṇoktavartmanā
6.29cd: itthaṃ bhūtaśarīrasya guruṇā śivamūrtinā
6.30ab: prakartavyā vidhānena dīkṣā sarvaphalapradā</p>

<p>iti śrīmālinīvijayottare tantre dehamārgādhikāraḥ ṣaṣṭhaḥ samāptaḥ</p>

<p>mudrādhikāraḥ saptamaḥ</p>

<p>7.1ab: athātaḥ saṃpravakṣyāmi mudrākhyāḥ śivaśaktayaḥ
7.1cd: yābhiḥ saṃrakṣito mantrī mantrasiddhim avāpnuyāt
7.2ab: triśūlaṃ ca tathā padmaṃ śaktiś cakraṃ savajrakam
7.2cd: daṇḍadaṃṣṭre mahāpretā mahāmudrā khageśvarī
7.3ab: mahodayā karālā ca khaṭvāṅgaṃ sakapālakam
7.3cd: halaṃ pāśāṅkuśā ghaṇṭā mudgaras triśikho 'paraḥ
7.4ab: āvāhasthāpanīrodhā dravyadā natir eva ca
7.4cd: amṛtā yogamudreti vijñeyā vīravandite
7.5ab: tarjanīmadhyamānāmā dakṣiṇasya prasāritāḥ
7.5cd: kaṇiṣṭhāṅguṣṭhakākrāntās triśūlaṃ parikīrtitam
7.6ab: padmākārau karau kṛtvā padmamudrāṃ pradarśayet
7.6cd: saṃmukhau prasṛtau kṛtvā karāv antaritāṅgulī
7.7ab: prasṛte madhyame lagne kaumāryāḥ śaktir iṣyate
7.7cd: uttānavāmamuṣṭes tu dakṣa[6]
7.8ab: [4] kṣipen muṣṭiṃ cakraṃ nārāyaṇīpriyam
7.8cd: uttānavāmakasyordhvaṃ nyased dakṣam adhomukham
7.9ab: kaniṣṭhāṅguṣṭhakau śliṣṭau śeṣāḥ syur maṇibandhagā
7.9cd: vajramudreti vikhyātā aindrīsaṃtoṣakārikā
7.10ab: ūrdhvaprasārito muṣṭir dakṣiṇo 'ṅguṣṭhagarbhagaḥ
7.10cd: daṇḍamudreti vikhyātā vaivasvatakulapriyā
7.11ab: vāmato vaktragāṃ kuryād vāmamuṣṭeḥ kaniṣṭhikām
7.11cd: daṃṣṭreyaṃ kīrtitā devi cāmuṇḍākulanandinī
7.12ab: vāmajānugataṃ pādaṃ but hastau pṛṣṭhapralambinau
7.12cd: vikṛte locane grīvā bhagnā jihvā prasāritā
7.13ab: sarvayogigaṇasyeṣṭā pretā yogīśvarī matā
7.13cd: hastāv adhomukhau padbhyāṃ hṛdayāntaṃ nayed budhaḥ
7.14ab: tiryag mukhāntam upari saṃmukhāv ūrdhvagau nayet
7.14cd: mahāmudreti vikhyātā dehaśodhanakarmaṇi
7.15ab: sarvakarmakarī caiṣā yogināṃ yogasiddhaye
7.15cd: baddhvā padmāsanaṃ yogī nābhāv akṣeśvaraṃ nyaset
7.16ab: daṇḍākāraṃ tu taṃ tāvan nayed yāvat kakhatrayam
7.16cd: nigṛhya tatra tat tūrṇaṃ prerayet khatrayeṇa tu
7.17ab: etāṃ baddhvā mahāvīraḥ khe gatiṃ pratipadyate
7.17cd: adhomukhasya dakṣasya vāmam uttānam ūrdhvataḥ
7.18ab: anāmāmadhyame tasya vāmāṅguṣṭhena pīḍayet
7.18cd: tarjanyā tatkaniṣṭhāṃ ca tarjanīṃ ca kaniṣṭhayā
7.19ab: madhyamānāmikābhyāṃ ca tadaṅguṣṭhaṃ nipīḍayet
7.19cd: mudrā mahodayākhyeyaṃ mahodayakarī nṛṇām
7.20ab: anāmikākaniṣṭhābhyāṃ sṛkviṇyau pravidārayet
7.20cd: jihvāṃ ca lālayen mantrī hāhākāraṃ ca kārayet
7.21ab: kruddhadṛṣṭiḥ karāleyaṃ mudrā duṣṭabhayaṅkarī
7.21cd: vāmaskandhagato vāma muṣṭir ucchritatarjanī
7.22ab: khaṭvāṅgākhyā smṛtā mudrā kapālam adhunā śṛṇu
7.22cd: nimnaṃ pāṇitalaṃ dakṣam īṣat saṃkucitāṅguli
7.23ab: kapālam iti vijñeyam adhunā halam ucyate
7.23cd: muṣṭibaddhasya dakṣasya tarjanī vāmamuṣṭinā
7.24ab: vakratarjaninā grastā halamudreti kīrtitā
7.24cd: muṣṭyā pṛṣṭhagayor dakṣa vāmayos tarjanīdvayam
7.25ab: vāmāṅguṣṭhāgrasaṃlagnaṃ pāśaḥ prasṛtakuñcitaḥ
7.25cd: hale muṣṭir yathā vāmo dakṣahīnas tathāṅkuśaḥ
7.26ab: adhomukhasthite vāme dakṣiṇāṃ tarjanīṃ budhaḥ
7.26cd: cālayen madhyadeśasthāṃ ghaṇṭāmudrā priyā matā
7.27ab: karāv ūrdhvamukhau kāryāv anyonyāntaritāṅgulī
7.27cd: anāme madhyapṛṣṭhasthe tarjanyau mūlaparvage
7.28ab: madhyame dve yute kārye kaniṣṭhe puruṣāvadhi
7.28cd: tarjanyau madhyapārśvasthe virale parikalpite
7.29ab: mudgaras triśikho hy eṣa kṣaṇād āveśakārakaḥ
7.29cd: karābhyām añjaliṃ kṛtvā anāmāmūlaparvagau
7.30ab: aṅguṣṭhau kalpayed vidvān mantrāvāhanakarmaṇi
7.30cd: muṣṭī dvāv unnatāṅguṣṭhau sthāpanī parikīrtitā
7.31ab: dvāv eva garbhagāṅguṣṭhau vijñeyā saṃnirodhinī
7.31cd: dravyadā tu samākhyātā [4]tra saṃmukhī
7.32ab: hṛdaye saṃmukhau hastau saṃlagnau prasṛtāṅgulī
7.32cd: namaskṛtir iyaṃ mudrā mantravandanakarmaṇi
7.33ab: anyonyāntaritāḥ sarvāḥ karayor aṅgulīḥ sthitāḥ
7.33cd: kaniṣṭhāṃ dakṣiṇāṃ vāme 'nāmikāgre niyojayet
7.34ab: dakṣiṇe ca tathā vāmaṃ tarjanīmadhyame tathā
7.34cd: aṅguṣṭhau madhyamūlasthau mudreyam amṛtaprabhā
7.35ab: dakṣiṇaṃ nābhimūle tu vāmasyopari saṃsthitam
7.35cd: tarjanyaṅguṣṭhakau lagnau ucchritau yogakarmaṇi
7.36ab: evaṃ mudrāgaṇaṃ mantrī badhnīyad dhṛdaye budhaḥ
7.36cd: sarvāsāṃ vācakāś cāsāṃ oṃ hrīṃ nāma tato namaḥ</p>

<p>iti śrīmālinīvijayottare tantre mudrādhikāro saptamaḥ samāptaḥ</p>

<p>8.1ab: athātaḥ saṃpravakṣyāmi yajanaṃ sarvakāmadam
8.1cd: yasya darśanamātreṇa yoginīsaṃmato bhavet
8.2ab: tatrādau yāgasadanaṃ śubhe kṣetre manoramam
8.2cd: kārayed agnikuṇḍena vartulena samanvitam
8.3ab: pañcaviṃśatiparveṇa samantād ardhanābhinā
8.3cd: turyāṃśamekhalenāpi parvauṣṭhena suśobhinā
8.4ab: tataḥ snātvā jitadvandvo bhāvasnānena mantravit
8.4cd: tac ca ṣaḍvidham uddiṣṭaṃ bhasmasnānādyanukramāt
8.5ab: bhasmasnānaṃ mahāstreṇa bhasma saptābhimantritam
8.5cd: malasnānāya saṃhārakrameṇoddhūlayet tanum
8.6ab: vidyāṅgaiḥ pañcabhiḥ paścāc chiraḥ prabhṛti guṇṭhayet
8.6cd: abhiṣekaṃ tu kurvīta mūlenaiva ṣaḍaṅginā
8.7ab: tato 'vāsāḥ suvāsā ca hastau pādau ca dhāvayet
8.7cd: ācamya mārjanaṃ kuryād vidyayā bhūrivarṇayā
8.8ab: nyāsaṃ kṛtvā tu sāmānyām aghamarṣaṃ dvitīyayā
8.8cd: upasthānaṃ ca mālinyā japec caikākṣarāṃ parām
8.9ab: jalasnāne 'pi cāstreṇa mṛdaṃ saptābhimantritam
8.9cd: pūrvavat tanum ālabhya malasnānaṃ samācaret
8.10ab: vidhisnānādikaṃ cātra pūrvavat kiṃ tu vāriṇā
8.10cd: sādhāraṇavidhisnāto vidyātritayamantritam
8.11ab: toyaṃ vinikṣipen mūrdhni mantrasnānāya mantravit
8.11cd: rajasā godhutenaiva vāyavyaṃ snānam ācaret
8.12ab: mahāstram uccaran gacched dhyānayuk padasaptakam
8.12cd: tad eva punar āgacched anusmṛtya parāparām
8.13ab: varṣātapasamāyogād divyo .apy evaṃvidho mataḥ
8.13cd: kiṃ tu tatra parāṃ mantrī sravantīm amṛtaṃ smaret
8.14ab: astreṇāṅguṣṭhamūlāt tu vahnim utthāpya nirdahet
8.14cd: svatanuṃ plāvayet paścāt parayaivāmṛtena tu
8.15ab: sūryādau mantram ādāya gacched astram anusmaran
8.15cd: yāgaveśmāstrasaṃśuddhaṃ viśec chucir anākulaḥ
8.16ab: tatra dvārapatīn pūjya mahāstreṇābhimantritam
8.16cd: puṣpaṃ vinikṣiped dhyātvā jvaladvighnapraśāntaye
8.17ab: daśasv api tato 'streṇa dikṣu saṃkalpya rakṣaṇaṃ
8.17cd: praviśed yāgasadanaṃ vahnivad vahnisaṃyutam
8.18ab: pūrvāsyaḥ saumyavaktro vā viśeṣanyāsam ārabhet
8.18cd: tatrādāv astramantreṇa kālānalasamatviṣā
8.19ab: aṅguṣṭhāgrāt tanuṃ dagdhāṃ sabāhyābhyantarāṃ smaret
8.19cd: vikīryamāṇaṃ tadbhasma dhyātvā kavacavāyunā
8.20ab: śivabindusamākāram ātmānam anucintayet
8.20cd: tato 'sya yojayec chaktiṃ so 'ham ity aparājitaḥ
8.21ab: vidyāmūrtiṃ tato dadhyān mantreṇānena śāṅkari
8.21cd: daṇḍākrāntaṃ mahāprāṇaṃ daṇḍārūḍhaṃ sanābhikam
8.22ab: nitambaṃ tadadhastāc ca vāmastanam adhaḥ punaḥ
8.22cd: kaṇṭhaṃ ca vāmaśikharaṃ vāmamudrāvibhūṣitam
8.23ab: bindvardhacandrakhaṃ nādaśaktibinduvibhūṣitam
8.23cd: eṣa piṇḍakaro devi navātmaka iti śrutaḥ
8.24ab: sarvasiddhikaraś cāyaṃ sarahasyam udāhṛtaḥ
8.24cd: eṣa tryarṇojjhito .adhastād dīrghaiḥ ṣaḍbhiḥ svarair yutaḥ
8.25ab: ṣaḍaṅgāni hṛdādīni jātibhedena kalpayet
8.25cd: kṣayaravalabījaiś ca dīptair binduvibhūṣitaiḥ
8.26ab: vaktrāṇi kalpayet pūrvam ūrdhvavaktrāditaḥ kramāt
8.26cd: pratyaṅgavidhisiddhyarthaṃ lalāṭādiṣv atho nyaset
8.27ab: a lalāṭe dvitīyaṃ ca vaktre saṃparikalpayet
8.27cd: i ī netradvaye dattvā u ū karṇadvaye nyaset
8.28ab: ṛ .R nāsāpuṭe tadvad ḷ .L gaṇḍadvaye tathā
8.28cd: e ai adhordhvadanteṣu o-aukārau tathoṣṭhayoḥ
8.29ab: aṃ śikhāyāṃ visargeṇa jihvāṃ saṃparikalpayet
8.29cd: dakṣiṇaskandhadordaṇḍa karāṅgulinakheṣu ca
8.30ab: kavargaṃ vinyased vāme tadvac cādyam anukramāt
8.30cd: ṭatādyau pūrvavad vargau nitamborvādiṣu nyaset
8.31ab: pādyaṃ pārśvadvaye pṛṣṭhe jaṭhare hṛdy anukramāt
8.31cd: tvagraktamāṃsasūtreṣu yavargaṃ parikalpayet
8.32ab: śādyam asthivasāśukraprāṇakopeṣu pañcakam
8.32cd: mūrtyaṅgāni tato dattvā śivam āvāhayed budhaḥ
8.33ab: prāṇopari nyasen nābhiṃ tadūrdhve dakṣiṇāṅgulim
8.33cd: vāmakarṇaprameyotaḥ sarvasiddhipradaḥ śivaḥ
8.34ab: sadbhāvaḥ paramo hy eṣaḥ bhairavasya mahātmanaḥ
8.34cd: aṅgāny anena kāryāṇi pūrvavat svarabhedataḥ
8.35ab: mūrtiḥ sṛṣṭis tritattvaṃ ca aṣṭau mūrtyaṅgasaṃyutāḥ
8.35cd: śivaḥ sāṅgaś ca ṣoḍhaiva nyāsaḥ saṃparikīrtitaḥ
8.36ab: asyopari tataḥ śāktaṃ kuryān nyāsaṃ yathā śṛṇu
8.36cd: mūrtau parāparāṃ nyasya tadvaktrāṇi ca mālinīm
8.37ab: parāditritayaṃ paścāc chikhāhṛtpādagaṃ nyaset
8.37cd: kavaktrakaṇṭhahṛnnābhiguhyorūpādagaṃ kramāt
8.38ab: aghoryādyaṣṭakaṃ nyasya vidyāṅgāni tu pūrvavat
8.38cd: tatas tv āvāhayec chaktiṃ sarvayoginamaskṛtām
8.39ab: jīvaḥ prāṇapuṭāntasthaḥ kālānalasamadyutiḥ
8.39cd: atidīptas tu vāmāṅghribhūṣito mūrdhni bindunā
8.40ab: dakṣajānuyutaś cāyaṃ sarvamātṛgaṇānvitaḥ
8.40cd: anena prīṇitāḥ sarvā dadate vāñchitaṃ phalam
8.41ab: sadbhāvaḥ paramo hy eṣa mātṛṇāṃ paripaṭhyate
8.41cd: tasmād enāṃ japen mantrī ya icchet siddhim uttamām
8.42ab: rudraśaktisamāveśo nityam atra pratiṣṭhitaḥ
8.42cd: yasmād eṣā parāśaktir bhedenānena kīrtitā
8.43ab: yāvatyaḥ siddhayas tantre sarvāḥ syur anayā kṛtāḥ
8.43cd: aṅgāni kalpayed asyāḥ pūrvavat svarabhedataḥ
8.44ab: mūrtiḥ savaktrā śaktiś ca vidyātritaya eva ca
8.44cd: aghoryādyaṣṭakaṃ ceti tathā vidyāṅgapañcakam
8.45ab: sāṅgāś caiva parā śaktir nyāsaḥ prokto .atha ṣaḍvidhaḥ
8.45cd: yāmalo 'yam ato nyāsaḥ sarvasiddhiprasiddhaye
8.46ab: vāmo vāyaṃ vidhiḥ kāryo muktimārgāvalambibhiḥ
8.46cd: varṇamantravibhedena pṛthag vā tatphalārthibhiḥ
8.47ab: yāvantaḥ kīrtitā bhedaiḥ śaṃbhuśaktyaṇuvācakāḥ
8.47cd: tāvatsv apy evam evāyaṃ nyāsaḥ pañcavidho mataḥ
8.48ab: kiṃ tu bāhyas tu yo yatra sa tatrāṅgasamanvitaḥ
8.48cd: ṣaṣṭhaḥ syād iti sarvatra ṣoḍhaivāyam udāhṛtaḥ
8.49ab: svānuṣṭhānāvirodhena bhāvābhāvavikalpanaiḥ
8.49cd: yāgadravyāṇi sarvāṇi kāryāṇi vidhivad budhaiḥ
8.50ab: tato 'rghapātram ādāya bhāvābhāvavikalpitam
8.50cd: tataś cāstrāgnisaṃdagdhaṃ śaktyambuplāvitaṃ śuci
8.51ab: kartavyā yasya saṃśuddhir anyasyāpy atra vastunaḥ
8.51cd: tasyānenaiva mārgeṇa prakartavyā vijānatā
8.52ab: na cāsaṃśodhitaṃ vastu kiñcid apy atra kalpayet
8.52cd: tena śuddhaṃ tu sarvaṃ yad aśuddham api tac chuci
8.53ab: tad ambunā samāpūrya ṣaḍbhir aṅgaiḥ samarpya ca
8.53cd: amṛtīkṛtya sarvāṇi tena dravyāṇi śodhayet
8.54ab: ātmānaṃ pūjayitvā tu kuryād antaḥkṛtiṃ yathā
8.54cd: tathā te kathayiṣyāmi sarvayogigaṇārcite
8.55ab: ādāvauāv ādhāraśaktiṃ tu nābhyadhaś caturaṅgulām
8.55cd: dharāṃ surodaṃ potaṃ ca kandaś ceti catuṣṭayam
8.56ab: ekaikāṅgulam etat syāc chūlasyāmalasārakam
8.56cd: tato nālam anantākhyaṃ daṇḍam asya prakalpayet
8.57ab: lambikāvadhitaś cātra śūlordhvaṃ granthir iṣyate
8.57cd: abhittvainaṃ mahādevi pāśajālamahārṇavam
8.58ab: na sa yogam avāpnoti śivena saha mānavaḥ
8.58cd: dharmaṃ jñānaṃ ca vairāgyam aiśvaryaṃ ca catuṣṭayam
8.59ab: koṇeṣu cintayen mantrī āgneyādiṣv anukramāt
8.59cd: gātrakāṇāṃ catuṣkaṃ ca dikṣu pūrvādiṣu smaret
8.60ab: granther ūrdhvaṃ triśūlādho bhavitavyā catuṣkikā
8.60cd: vidyātattvaṃ tad evāhuś chadanatrayasaṃyutam
8.61ab: kakhalambikayor madhye tat tattvam anucintayet
8.61cd: padmākṛti kakhatattvam aiśvaraṃ cintayed budhaḥ
8.62ab: karṇikākesaropetaṃ sabījaṃ vikasat sitam
8.62cd: pūrvapatrāditaḥ paścād vāmādinavakaṃ nyaset
8.63ab: vāmā jyeṣṭhā ca raudrī ca kālī ceti tathā parā
8.63cd: kalavikaraṇī caiva balavikaraṇī tathā
8.64ab: balapramathanī cānyā sarvabhūtadamany api
8.64cd: manonmanī ca madhye 'pi bhānumārgeṇa vinyaset
8.65ab: vibhvādinavakaṃ cānyad vilomāt parikalpayet
8.65cd: vibhur jñānī kriyā cecchā vāgīśī jvālinī tathā
8.66ab: vāmā jyeṣṭhā ca raudrī ca sarvāḥ kālānalaprabhāḥ
8.66cd: brahmaviṣṇuharāḥ pūrvaṃ ye śāktāḥ pratipāditāḥ
8.67ab: dalakesaramadhyasthā maṇḍalānāṃ ta īśvarāḥ
8.67cd: dhvani [?] cārkenduvahnīnāṃ saṃjñeyā paribhāvayet
8.68ab: īśvaraṃ ca mahāpretaṃ prahasantaṃ sacetanam
8.68cd: kālāgnikoṭivapuṣam ity evaṃ sarvam āsanam
8.69ab: tasya nābhyutthitaṃ śaktiśūlaśṛṅgatrayaṃ smaret
8.69cd: kakhatrayeṇa niryātaṃ dvādaśāntāvasānakam
8.70ab: cintayet tasya śṛṅgeṣu śāktaṃ padmatrayaṃ tataḥ
8.70cd: sarvādhiṣṭhāyakaṃ śuklamām ity etat paramāsanam
8.71ab: tatropari tato mūrtiṃ vidyākhyām anucintayet
8.71cd: ātmākhyāṃ ca tatas tasyāṃ pūrvanyāsaṃ śivātmakam
8.72ab: tato madhye parāṃ śaktiṃ dakṣiṇottarayor dvayam
8.72cd: parāparāṃ svarūpeṇa raktavarṇāṃ mahābalām
8.73ab: icchārūpadharāṃ dhyātvā kiṃ cid ugrāṃ na bhīṣaṇām
8.73cd: aparāṃ vāmaśṛṅge tu bhīṣaṇāṃ kṛṣṇapiṅgalām
8.74ab: icchārūpadharāṃ devīṃ praṇatārtivināśinīm
8.74cd: parāṃ cāpyāyanīṃ devīṃ candrakoṭyayutaprabhām
8.75ab: ṣaḍvidhe 'pi kṛte śākte mūrtyādāv api cintayet
8.75cd: vidyāṅgapañcakaṃ paścād āgneyyādiṣu vinyaset
8.76ab: agnīśarakṣovāyūnāṃ dakṣiṇe ca yathākrama
8.76cd: śaktyaṅgāni śivāṅgāni tathaiva vidhinā smaret
8.77ab: kiṃ tu śakrādidikṣv astramantraṃ madhye ca locanam
8.77cd: aghorādyaṣṭakaṃ dhyāyed aghoryādyaṣṭakānvitam
8.78ab: sarvāsām āvṛtatvena lokapālāṃś ca bāhyataḥ
8.78cd: sāstrān svamantraiḥ saṃcintya japaṃ paścāt samārabhet
8.79ab: svarūpe tallayo bhūtvā ekaikāṃ daśadhā smaret
8.79cd: jvalatpāvakasaṃkāśāṃ dhyātvā svāhāntam uccaret
8.80ab: sakṛd ekaikaśo mantrī homakarmaprasiddhaye
8.80cd: ity eva mānaso yāgaḥ kathitaḥ sāmudāyikaḥ
8.81ab: etat triśūlam uddiṣṭam ekadaṇḍaṃ triśaktikam
8.81cd: ittham etad avijñāya śaktiśūlaṃ varānane
8.82ab: baddhvāpi khecarīṃ mudrāṃ notpatayaty avanītalāt
8.82cd: ity etac chāmbhavaṃ proktam aṣṭāntaṃ śāktam iṣyate
8.83ab: turyāntam āṇavaṃ vidyād iti śūlatrayaṃ matam
8.83cd: pṛthag yāgavidhānena śakticakraṃ vicintayet
8.84ab: tenāpi khecarīṃ baddhvā tyajaty evaṃ mahītalam
8.84cd: tato 'bhimantrya dhānyāni mahāstreṇa trisaptadhā
8.85ab: nikṣiped dikṣu sarvāsu jvalatpāvakavat smaret
8.85cd: nirvighnaṃ tad gṛhaṃ dhyātvā saṃhṛtyeśadiśaṃ nayet
8.86ab: pañcagavyaṃ tataḥ kuryād vadanaiḥ pañcabhir budhaḥ
8.86cd: gomūtraṃ gomayaṃ caiva kṣīraṃ dadhi ghṛtaṃ tathā
8.87ab: mantrayed ūrdhvaparyantaiḥ ṣaḍaṅgena kuśodakam
8.87cd: mudre dravyāmṛtaṃ baddhvā tattvaṃ tasya vicintayet
8.88ab: tena saṃprokṣayed bhūmiṃ svalpenānyannidhāpayet
8.88cd: vāstuyāgaṃ tataḥ kuryān mālinyuccārayogataḥ
8.89ab: puṣpair añjalim āpūrya phakārādi samuccaret
8.89cd: dhyātvā śaktyantam adhvānaṃ nakārānte vinikṣipet
8.90ab: gandhadhūpādikaṃ dattvā gaṇeśānaṃ prapūjayet
8.90cd: ṣaḍuttham āsanaṃ nyasya praṇavena tatopari
8.91ab: gām ity anena vighneśaṃ gandhapuṣpādibhir yajet
8.91cd: asyāṅgāni gakāreṇa ṣaḍdīrghasvarayogataḥ
8.92ab: trinetraṃ muditaṃ dhyātvā gajāsyaṃ vāmanākṛtim
8.92cd: visarjya siddhikāmas tu mahāstram anupūjayet
8.93ab: dattvānantaṃ tathā dharmaṃ jñānaṃ vairāgyam eva ca
8.93cd: aiśvaryaṃ karṇikāṃ ceti ṣaḍuttham idam āsanam
8.94ab: asyopari nyased dhyātvā khaḍgakheṭakadhāriṇam
8.94cd: vikarālaṃ mahādaṃṣṭraṃ mahograṃ bhrūkuṭīmukham
8.95ab: svāṅgaṣaṭkasamopetaṃ diṅmātṛparivāritam
8.95cd: svārṇair evāṅgaṣaṭkaṃ tu phaṭkāraparidīpitam
8.96ab: tadrūpam eva saṃcintya tato mātraṣṭakaṃ yajet
8.96cd: indrāṇīṃ pūrvapatre tu savajrāṃ yugapat smaret
8.97ab: āgneyiṃ śaktihastāṃ tu yāmyāṃ daṇḍakarāṃ tataḥ
8.97cd: nairṛtīṃ varuṇānīṃ ca vāyavīṃ ca vicakṣaṇaḥ
8.98ab: khaḍgapāśadhvajair yuktāṃ cintayed yugapat priye
8.98cd: kauverīṃ mudgarakarām īśānīṃ śūlasaṃyutām
8.99ab: gandhapuṣpādibhiḥ pūjya svatantre homam ācaret
8.99cd: ādau ca kalaśaṃ kuryāt sahasrādhikamantritam
8.100ab: sahasraṃ homayet tatra tato japtvā visarjayet
8.100cd: śatam aṣṭottaraṃ pūrṇaṃ paścād yajanam ārabhet
8.101ab: tatrādau kumbham ādāya hemādimayam avraṇam
8.101cd: sarvamantrauṣadhīgarbhaṃ gandhāmbuparipūritam
8.102ab: cūtapallavavaktraṃ ca sraksūtrasitakaṇṭhakam
8.102cd: rakṣoghnatilakākrāntaṃ sitavastrayugāvṛtam
8.103ab: śatāṣṭottarasaṃjaptaṃ mūlamantraprapūjitam
8.103cd: vārdhāny api tathābhūtā kiṃ tu sāstreṇa pūjitā
8.104ab: vikirair āsanaṃ dattvā pūrvoktaṃ tu vicakṣaṇaḥ
8.104cd: indrādīn pūjayet paścāt svadikṣu proktasasvaraiḥ
8.105ab: avicchinnāṃ tato dhārāṃ vārdhānyā pratipādayet
8.105cd: bhrāmayet kalaśaṃ paścād brūyal lokeśvarān idam
8.106ab: bho bhoḥ śakra tvayā svasyāṃ diśi vighnapraśāntaye
8.106cd: sāvadhānena karmāntaṃ bhavitavyaṃ śivājñayā
8.107ab: nītvā tatrāsane pūrvaṃ mūrtibhūtaṃ ghaṭaṃ nyaset
8.107cd: tasya dakṣiṇadigbhāge vārdhānīṃ viniveśayet
8.108ab: ātmamūrtyādipūjyāntaṃ kumbhe vinyasya mantravit
8.108cd: gandhapuṣpādibhiḥ pūjya vārdhānyāṃ pūjayed imam
8.109ab: gandhair maṇḍalakaṃ kṛtvā brahmasthāne vicakṣanaḥ
8.109cd: tatra saṃpūjayet ṣaṭkaṃ trikaṃ vāpy ekam eva vā
8.110ab: kuṇḍasyollekhanaṃ lekhaḥ kuṭṭanaṃ copalepanam
8.110cd: catuṣpathākṣavāṭaṃ ca vajrasaṃsthāpanaṃ tathā
8.111ab: kuśāstaraṇaparidhiviṣṭarāṇāṃ ca kalpanam
8.111cd: sarvam astreṇa kūrvīta vidyām oṃ hrīm iti nyaset
8.112ab: śivam om iti vinyasya saṃpūjya dvitayaṃ punaḥ
8.112cd: tāmrapātre śarāve vā ānayej jātavedasam
8.113ab: śivaśukram iti dhyātvā vidyāyonau vinikṣipet
8.113cd: tatas tv āhūtayaḥ pañca vidyāṅgair eva homayet
8.114ab: jananādi tataḥ karma sarvam evaṃkṛte kṛtam
8.114cd: parāparām anusmṛtya dadyāt pūrṇāhutiṃ punaḥ
8.115ab: saṃpūjya mātaraṃ vahneḥ pitaraṃ ca visarjayet
8.115cd: carvādisādhanāyāgniṃ samuddhṛtya tataḥ punaḥ
8.116ab: jvalitasyāthavā vahneś citiṃ vāmena vāyunā
8.116cd: ākṛṣya hṛdi saṃkumbhya dakṣiṇena punaḥ kṣipet
8.117ab: pūrṇāṃ ca pūrvavad dadyāc chivāgner aparo vidhiḥ
8.117cd: śivarūpaṃ tam ālokya tasyātmāntaḥkṛtiḥ kramāt
8.118ab: kuryād antaḥkṛtiṃ mantrī tato homaṃ samārabhet
8.118cd: mūlaṃ śatena saṃtarpya tadaṅgāni ṣaḍaṅgataḥ
8.119ab: śeṣāṇāṃ mantrajātīnāṃ daśāṃśenaiva tarpaṇam
8.119cd: tataḥ praveśayec chiṣyāñ śucīn snātānupoṣitān
8.120ab: praṇamya devadeveśaṃ catuṣṭayagataṃ kramāt
8.120cd: pañcagavyaṃ caruṃ dadyād dantadhāvanam eva ca
8.121ab: hṛdayena caroḥ siddhir yājñikaiḥ kṣīrataṇḍulaiḥ
8.121cd: saṃpātaṃ saptabhir mantrais tataḥ ṣaḍbhāgabhājitam
8.122ab: śivāgniguruśiṣyāṇāṃ vārdhānīkumbhayoḥ samam
8.122cd: dantakāṣṭhaṃ tato dadyāt kṣīravṛkṣasamudbhavam
8.123ab: tasya pātaḥ śubhaḥ prācīsaumyaiśāpy ordhvadiggataḥ
8.123cd: aśubho 'nyatra tatrāpi homo 'ṣṭaśatiko bhavet
8.124ab: bahiḥkarma tataḥ kuryād dikṣu sarvāsu daiśikaḥ
8.124cd: oṃ kṣaḥ kṣaḥ sarvabhūtebhyaḥ svāheti manunāmunā
8.125ab: samācamya kṛtanyāsaḥ samabhyarcya ca śaṅkaram
8.125cd: [lacuna] gṛhe śuciḥ
8.126ab: nyāsaṃ kṛtvā tu śiṣyāṇām ātmanaś ca viśeṣataḥ
8.126cd: prabhāte nityakarmādi kṛtvā svapnaṃ vicārayet
8.127ab: śubhaṃ prakāśayet teṣāṃ aśubhe homam ācaret
8.127cd: tataḥ puṣpaphalādīnāṃ suveśābharaṇāḥ striyaḥ
8.128ab: āpaduttaraṇaṃ caiva śubhadeśāvarohaṇam
8.128cd: madyapānaṃ śiraśchedam āmamāṃsasya bhakṣaṇam
8.129ab: devatādarśanaṃ sākṣāt tathā viṣṭānulepanam
8.129cd: evaṃvidhaṃ śubhaṃ dṛṣṭvā siddhiṃ prāpnoty abhīpsitām
8.130ab: etad evānyathābhūtaṃ duḥsvapna iti kīrtyate
8.130cd: pakvamāṃsāśanābhyaṅgagartādipatanādikam
8.131ab: tantroktāṃ niṣkṛtiṃ kṛtvā dvijatvāpādanaṃ tataḥ
8.131cd: devāgnigurudevīnāṃ pūjāṃ kṛtvā sadā budhaḥ
8.132ab: eteṣām anivedyaiva na kiṃ cid api bhakṣayet
8.132cd: devadravyaṃ gurudravyaṃ caṇḍīdravyaṃ ca varjayet
8.133ab: niṣphalaṃ naiva ceṣṭeta muhūrtam api mantravit
8.133cd: yogābhyāsarato bhūyān mantrābhyāsarato 'pi vā
8.134ab: ity evam ādisamayāñ śrāvayitvā visarjayet
8.134cd: devadevaṃ tataḥ snānaṃ śiṣyāṇām ātmano 'pi vā
8.135ab: kārayec chivakumbhena sarvaduṣkṛtahāriṇā
8.135cd: ity etat sāmayaṃ karma samāsāt parikīrtitam</p>

<p> iti śrīmālinīvijayottare samayādhikāro 'ṣṭamaḥ sargaḥ</p>

<p> kriyādikṣādhikāro navamaḥ</p>

<p>9.1ab: athaiṣāṃ samayasthānāṃ kuryād dīkṣāṃ yada guruḥ
9.1cd: tadādhivāsanaṃ kṛtvā [lacuna]
9.2ab: sa ca pūrvaṃ diśaṃ samyak sūtram āsphālayet tataḥ
9.2cd: tanmadhyāt pūrvavāruṇyā vaṅkayeta samāntaram
9.3ab: pūrvāparasamāsena sūtreṇottaradakṣiṇam
9.3cd: aṅkayed aparād aṅkād pūrvād api tathaiva te
9.4ab: matsyamadhye kṣipet sūtram āyataṃ dakṣiṇottare
9.4cd: matakṣetrārdhamānena madhyād dikṣv aṅkayet samam
9.5ab: tadvad diksthāc ca koṇeṣu anulomavilomataḥ
9.5cd: pātayet teṣu sūtrāṇi caturaśraprasiddhaye
9.6ab: vedāśrite hi haste prāk pūrvam ardhaṃ vibhājayet
9.6cd: hastārdhaṃ sarvatas tyaktvā pūrvodagyāmadiggatam
9.7ab: guṇāṅgulasamair bhāgaiḥ śeṣam asya vibhājayet
9.7cd: tryaṅgulaiḥ koṣṭakair ūrdhvais tiryak cāṣṭadvidhātmakaiḥ
9.8ab: dvau dvau bhāgau parityajya punar dakṣiṇasaumyagau
9.8cd: brahmaṇaḥ pārśvayor jīvāc caturthāt pūrvatas tathā
9.9ab: bhāgārdhabhāgamānaṃ tu khaṇḍacandradvayaṃ dvayam
9.9cd: tayor antas tṛtīye tu dakṣiṇottarapārśvayoḥ
9.10ab: jīve khaṇḍenduyugalaṃ kuryād antarbhramād budhaḥ
9.10cd: tayor aparamarmasthaṃ khaṇḍendudvayakoṭigam
9.11ab: bahir mukhabhramaṃ kuryāt khaṇḍacandradvayaṃ dvayam
9.11cd: tadvad brahmaṇi kurvīta bhāgabhāgārdhasaṃmitam
9.12ab: tato dvitīyabhāgānte brahmaṇaḥ pārśvayor dvayoḥ
9.12cd: dve rekhe pūrvage neye bhāgatryaṃśaśame budhaiḥ
9.13ab: ekārdhendūrdhvakoṭisthaṃ brahmasūtrāgrasaṃgataṃ
9.13cd: sūtradvayaṃ prakurvīta madhyaśṛṅgaprasiddhaye
9.14ab: tadagrapārśvayor jīvāt sūtram ekāntare śritam
9.14cd: ādidvitīyakhaṇḍendu koṇāt koṇāntam āśrayet
9.15ab: tayor evāparāj jīvāt prathamārdhendukoṇataḥ
9.15cd: tadvad eva nayet sūtraṃ śṛṅgadvitayasiddhaye
9.16ab: kṣetrārdhe cāpare daṇḍo dvikaracchannapañcakaḥ
9.16cd: dvikaraṃ pañca tadbhāgāḥ pañcapīṭhatirohitāḥ
9.17ab: śeṣam anyad bhaved dṛśyaṃ pṛthutvād bhāgasaṃmitam
9.17cd: ṣaḍvistṛtaṃ caturdīrghaṃ tadadho 'malasārakam
9.18ab: vedāṅgulaṃ ca tadadho mūlaṃ tīkṣṇāgram iṣyate
9.18cd: ādikṣetrasya kurvīta dikṣu dvāracatuṣṭayam
9.19ab: hastāyāmaṃ tadardhaṃ tu vistarād api atasamam
9.19cd: dviguṇaṃ bāhyataḥ kuryāt tataḥ padmaṃ yathā śṛṇu
9.20ab: ekaikabhāgamānāni kuryād vṛttāni vedavat
9.20cd: dikṣv aṣṭau punar apy aṣṭau jīvasūtrāṇi ṣoḍaśa
9.21ab: dvayor dvayoḥ punar madhye tatsaṃkhyātāni pātayet
9.21cd: eṣāṃ tṛtīyavṛttasthaṃ pārśvajīvasamaṃ bhramam
9.22ab: etad antaṃ prakurvīta tato jīvāgram ānayet
9.22cd: yatraiva kutra cit saṅgas tatsaṃbandhe sthirīkṛte
9.23ab: tatra kṛtvā nayen mantrī patrāgrāṇāṃ prasiddhaye
9.23cd: ekaikasmin dale kuryāt kesarāṇāṃ trayaṃ trayam
9.24ab: dviguṇāṣṭāṅgulaṃ kāryaṃ tadvac chṛṅgakajatrayam
9.24cd: tataḥ prapūjayen mantrī rajobhiḥ sitapūrakaiḥ
9.25ab: raktaiḥ kṛṣṇais tathāpītair haritaiś ca viśeṣataḥ
9.25cd: karṇikāḷpītavarṇena mūlamadhyāgradeśataḥ
9.26ab: sitaṃ raktaṃ tathā pītaṃ kāryaṃ kesarajālakam
9.26cd: dalāni śuklavarṇāni prativāraṇayā saha
9.27ab: pītaṃ tadvac catuṣkoṇaṃ karṇikārdhasamaṃ bahiḥ
9.27cd: sitaraktapītakṛṣṇais tatpādān vahnitaḥ kramāt
9.28ab: caturbhir api śṛṅgāṇi tribhir maṇḍalam iṣyate
9.28cd: daṇḍaḥ syān nīlaraktena pītamāmalasārakam
9.29ab: raktaṃ śūlaṃ prakurvīta yat tat pūrvaṃ prakalpitam
9.29cd: paścād dvārasya pūrveṇa tyaktvāṅgulacatuṣṭayam
9.30ab: dvāraṃ vedāśri vṛttaṃ vā saṃkīrṇaṃ vā vicitritam
9.30cd: ekadvitripuraṃ tulyaṃ sāmudgam atha vobhayam
9.31ab: kapālakaṇṭhaśobhopa śobhādibahucitritam
9.31cd: vicitrākārasaṃsthānaṃ vallīsūkṣmagṛhānvitam
9.32ab: evam atra suniṣpanne gandhavastreṇa mārjanam
9.32cd: kṛtvā snānaṃ prakurvīta pūrvoktenaiva karmaṇā
9.33ab: praviśya pūrvavan mantrī upaviśya yathā purā
9.33cd: nyasya pūrvoditaṃ sarvaṃ pañcadhā bhairavātmakam
9.34ab: uttare vinyasec chṛṅge devadevaṃ navātmakam
9.34cd: madhye bhairavasadbhāvaṃ dakṣiṇe ratiśekharam
9.35ab: raktatvaṅmāṃsasūtrais tu vāmakarṇavibhūṣitam
9.35cd: binduyuktaṃ prameyotaṃ ratiśekharam ādiśet
9.36ab: śāktaṃ ca pūrvavat kṛtvā tarpayet pūrvavad budhaḥ
9.36cd: punar abhyarcya deveśaṃ bhaktyā vijñāpayed idam
9.37ab: gurutvena tvayaivāham ājñātaḥ parameśvara
9.37cd: anugrāhyās tvayā śiṣyāḥ śivaśaktipracoditāḥ
9.38ab: tad ete tadvidhāḥ prāptās tvam eṣāṃ kurv anugraham
9.38cd: madīyāṃ tanum āviśya yenāhaṃ tvat samo bhavan
9.39ab: karomy evam iti prokto harṣād utphullalocanaḥ
9.39cd: tataḥ ṣaḍvidham adhvānam anenādhiṣṭhitaṃ smaret
9.40ab: sṛṣṭyādipañcakarmāṇi niṣpādyāny asya cintayet
9.40cd: śaktibhir jīvamūrtiḥ syād dvidhaivāsya parāparā
9.41ab: mūrtāmūrtatvabhedena mām apy eṣānutiṣṭhati
9.41cd: karaṇatvaṃ prayānty asya mantrā ye hṛdayādayaḥ
9.42ab: evaṃbhūtaṃ śivaṃ dhyātvā tadgatenāntarātmanā
9.42cd: bhāvyaṃ tanmayam ātmānaṃ daśadhāvartayec chivam
9.43ab: triḥkṛtvā sarvamantrāṃś ca garbhāvaraṇasaṃsthitān
9.43cd: sitoṣṇīṣaṃ tato buddhvā saptajaptaṃ navātmanā
9.44ab: śivahastaṃ tataḥ kuryāt pāśaviśleṣakārakam
9.44cd: prakṣālya gandhatoyena hastaṃ hastena kena cit
9.45ab: gandhadigdho yajed devaṃ sāṅgam āsanavarjitam
9.45cd: ātmany ālabhanaṃ kuryād grahaṇaṃ yojanaṃ tathā
9.46ab: viyogaṃ ca tathoddhāraṃ pāśacchedādikaṃ ca yat
9.46cd: evaṃ patitvam āsādya prapañcavyāptitaḥ śivam
9.47ab: bhāvayet pṛthag ātmānaṃ tatsamānaguṇaṃ tataḥ
9.47cd: maṇḍalastho 'ham evāyaṃ sākṣīvākhilakarmasu
9.48ab: homādhikaraṇatvena vahnāv aham avasthitaḥ
9.48cd: ā yāgāntam ahaṃ kumbhe saṃsthito vighnaśāntaye
9.49ab: śiṣyadehe ca tatpāśa viśleṣatvaprasiddhaye
9.49cd: sākṣāt svadehasaṃstho 'haṃ kartānugrahakarmaṇaḥ
9.50ab: ity etat sarvam ālocya śodhyādhvānaṃ vicintayet
9.50cd: dīkṣāṃ yenādhvanā mantrī śiṣyāṇāṃ kartum icchati
9.51ab: tatraivālocayet sarvaṃ yāyāt padam anāmayam
9.51cd: tatra tenāpṛthagbhūtvā punaḥ saṃcintayed idam
9.52ab: aham eva paraṃ tattvaṃ mayi sarvam idaṃ jagat
9.52cd: adhiṣṭhātā ca kartā ca sarvasyāham avasthitaḥ
9.53ab: tatsamatvaṃ gato jantur mukta ity abhidhīyate
9.53cd: evaṃ saṃcintya bhūyo 'pi śodhyam ādyaṃ samāśrayet
9.54ab: śiṣyamaṇḍalavahnīnāṃ tatraikaṃ bhāvayet sthitam
9.54cd: śodhyādhvānaṃ tu śiṣyāṇāṃ nyasya dehe puroktavat
9.55ab: svena svenaiva mantreṇa svavyāptidhyānam āśrayet
9.55cd: āgantu sahajaṃ śāktaṃ buddhvādau pāśapañjaraṃ
9.56ab: bāhukaṇṭhaśikhāgreṣu triṣu (vṛt) triguṇatantunā
9.56cd: svamantreṇa tatas tattvam āvāhyeṣṭvā pratarpya ca
9.57ab: tatas tacchodhyayonīnāṃ vyāpinīṃ yoniṃ ānayet
9.57cd: māyānte 'dhvani tām eva śuddhe vidyāṃ vicakṣaṇaḥ
9.58ab: tasyāṃ saṃtarpaṇaṃ kṛtvā śiṣyam astreṇa tāḍayet
9.58cd: ālabhya hṛdaye vidvāñ chivahastena taṃ punaḥ
9.59ab: grahaṇaṃ tasya kūrvīta raśmimātrāviyogataḥ
9.59cd: nāḍīmārgeṇa gatvā tu haṃhṛnmantrapuṭīkṛtam
9.60ab: kṛtvātmasthaṃ tato yonau garbhādhānaṃ vicintayet
9.60cd: tryarṇārdhākṣarayā mantrī sarvagarbhakriyānvitam
9.61ab: bhogyabhoktṛtvasāmarthya niṣpattyā jananaṃ budhaḥ
9.61cd: dakṣaśṛṅgasthayā mantrī prakurvīta sulocane
9.62ab: pibatīpūrvikābhiś ca astrādyaiḥ parayāpi ca
9.62cd: samyag āhutayo dadyād daśa pañca vicakṣaṇaḥ
9.63ab: tato 'syāparayā kāryaṃ pāśavicchedanaṃ budhaiḥ
9.63cd: bhuvaneśam athāmantrya tattveśvaram athāpi vā
9.64ab: bhogabhāgā[lacuna] paścāt tam idam ādiśet
9.64cd: bhuvaneśa tvayā nāsya sādhakasya śivājñayā
9.65ab: pratibandhaḥ prakartavyo yātuḥ padam anāmayam
9.65cd: utkṣepaṇaṃ tataḥ kuryāt tayaivādhyuṣṭavarṇayā
9.66ab: avyāptimantrasaṃyogat pṛthaṅ mārgaviśuddhaye
9.66cd: dadyād ekaikaśo dhyātvā āhutīnāṃ trayaṃ trayam
9.67ab: tataḥ pūrṇāhutiṃ dadyāt parayā vauṣaḍantayā
9.67cd: śiśum utkṣipya cātmasthaṃ taddehasthaṃ ca kārayet
9.68ab: āhutīnāṃ trayaṃ dadyād dattvā pūrṇāhutiṃ budhaḥ
9.68cd: mahāpāśupatāstreṇa vilomādiviśuddhaye
9.69ab: visarjayitvā vāgīśīṃ tattvaṃ tu tadantaraṃ
9.69cd: vilīnaṃ bhāvayec chuddhaṃ aśuddhe parameśvari
9.70ab: kālāntavyāptisaṃśuddhau kṛtāyām evam ādarāt
9.70cd: bāhupāśaṃ tu taṃ chittvā homayed ājyasaṃyutam
9.71ab: māyātattve viśudhe tu kaṇṭhapāśe tathā budhaḥ
9.71cd: māyāntamārgasaṃśuddhau dīkṣākarmaṇi sarvataḥ
9.72ab: kriyāsv anuktamantrāsu yojayed aparām budhaḥ
9.72cd: vidyādisakalānte ca tadvad eva parāparām
9.73ab: yoyayen naiśvarād ūrdhvaṃ pibantyādikam aṣṭakam
9.73cd: na cāpi sakalād ūrdhvam aṅgaṣaṭkaṃ vicakṣaṇaḥ
9.74ab: niṣkale parayā kāryaṃ yat kiṃ cid vidhicoditam
9.74cd: viśuddhe sakalānte tu śikhāṃ chittvā vicakṣaṇaḥ
9.75ab: hutvā cājyaṃ tataḥ śiṣyaṃ snāpayed anupūrvataḥ
9.75cd: ācamyābhyarcya deveśaṃ sruvam āpūrya sarpiṣā
9.76ab: kṛtvā śiṣyaṃ tathātmasthaṃ mūlamantram anusmaret
9.76cd: śivaśaktiṃ tathātmānaṃ śiṣyaṃ sarpis tathānalam
9.77ab: ekīkurvañ chanair gacched dvādaśāntam ananyadhīḥ
9.77cd: tatra kumbhakam āsthāya dhyāyan sakalaniṣkalam
9.78ab: tiṣṭhet tāvad anudvigno yāvad ājyakṣayo bhavet
9.78cd: evaṃ yukte pare tattve guruṇa śivamūrtinā
9.79ab: na bhūyaḥ paśutāṃ eti dagdhamāyānibandhanaḥ
9.79cd: vidhir eṣa samākhyāto dīkṣākarmaṇi bhauvane
9.80ab: itarādhvavidhiṃ muktvā śivayogavidhiṃ tathā
9.80cd: vilomakarma saṃtyajya dviguṇas tattvavartmani
9.81ab: tadvac ca varṇamārge 'pi caturdhā padavartmani
9.81cd: aṣṭadhā mantramārge 'pi kalākhye 'pi ca tad dvidhā
9.82ab: trikhaṇḍe viṃśatiguṇaḥ sa eva parikīrtitaḥ
9.82cd: iti sarvādhvasaṃśuddhiḥ samāsāt parikīrtitā
9.83ab: sādhakācāryayoḥ karma kathyamānam ataḥ śṛṇu</p>

<p> iti śrīmālinīvijayottare tantre kriyādīkṣādhikāro navamaḥ samāptaḥ</p>

<p> abhiṣekādhikāro daśamaḥ</p>

<p>10.1ab: atha lakṣaṇasaṃpannaṃ siddhisādhanatatparam
10.1cd: śāstrajñaṃ saṃyataṃ dhīram alubdham aśaṭhaṃ dṛḍham
10.2ab: aparīkṣya gurus tadvat sādhakatve niyojayet
10.2cd: samabhyarcya vidhānena pūrvavat parameśvaram
10.3ab: dvitīye pūrvavat kumbhaṃ hemādimayam avraṇam
10.3cd: sarvatra madhyapadmasya dakṣiṇaṃ dalam āśritam
10.4ab: nāyakānāṃ pṛthaṅ mantrān pūjayet kusumādibhiḥ
10.4cd: taṃ saṃtarpya sahasreṇa prakuryād abhiṣecanam
10.5ab: bhadrapīṭhe śubhe sthāpya śrīparṇe dārunirmite
10.5cd: pūrvāmukham udagvaktraṃ snātaṃ puṣpādyalaṅkṛtam
10.6ab: kṛtamantratanuḥ samyak samyak ca kṛtamaṅgalaḥ
10.6cd: śaṅkhabheryādinirghoṣair vedamaṅgalanisvanaiḥ
10.7ab: sarvarājopacāreṇa kṛtvā tasyābhiṣecanam
10.7cd: sadāśivasamaṃ dhyātvā tatas tam api bhūṣayet
10.8ab: punaḥ saṃpūjya deveśaṃ mantram asmai daded budhaḥ
10.8cd: puṣpākṣatatilopetaḥ sajala[lacuna]śvaraṃ nyaset
10.9ab: so 'pi mūrdhani taṃ tadvan mūrtim āśritya dakṣiṇam
10.9cd: abhiṣicya tato 'streṇa rudraśaktiṃ prakāśayet
10.10ab: sa tayāliṅgya tanmantraṃ sahasreṇa pratarpayet
10.10cd: tadā prabhṛti tanniṣṭhas tatsamānaguṇo bhavet
10.11ab: ācāryasyābhiṣeko 'yaṃ sa[lacuna]mantravidhiṃ vinā
10.11cd: kiṃ tu tasya [lacuna] adhivāsapadānvitam
10.12ab: evam etat padaṃ prāpyaṃ duṣprāpyam akṛtātmanām
10.12cd: sādhako mantrasiddhyarthaṃ mantravratam upācaret
10.13ab: evaṃ kṛtvābhiṣekoktaṃ snātvā vidyādhipaṃ japet
10.13cd: lakṣam ekaṃ daśāṃśena tasya tarpaṇam ācaret
10.14ab: pūrvavac cābhiṣekaṃ ca kṛtvā brahmaśiro japet
10.14cd: tallakṣyas tanmayo bhūtvā lakṣadvayam atandritaḥ
10.15ab: lakṣadvayaṃ ca rudrāṇīṃ catuṣkaṃ tu puruṣṭutam
10.15cd: lakṣāṇāṃ pañcakaṃ devi mahāpāśupataṃ japet
10.16ab: sitaraktapītakṛṣṇa vicitrāmbarabhūṣaṇaḥ
10.16cd: tataḥ saṃrakṣito mantrair ebhir apratimo bhavet
10.17ab: avācyaḥ sarvaduṣṭānāṃ mantratejopabṛṃhitaḥ
10.17cd: evaṃ cīrṇavrato bhūtvā yaṃ sādhayitum icchati
10.18ab: dattvārghaṃ tasya lakṣāṇāṃ japen navakam ādarāt
10.18cd: uttamadravyahomāc ca taddaśāṃśena tarpaṇam
10.19ab: mahākṣmāpapalāny āhur uttamādīni tadvidaḥ
10.19cd: madhyame dviguṇaṃ kṛtvā triguṇaṃ kanyase 'pi ca
10.20ab: ājyaguggulanṛsnehā mahāmāṃsasamāḥ matāḥ
10.20cd: dadhibilvapayaḥpadmāḥ kṣmāsamāḥ parikīrtitāḥ
10.21ab: dhātrīdurvāmṛtāmīnāḥ samyag ājyasamā matāḥ
10.21cd: tilādyair atha kurvīta navaṣaṭtriguṇaṃ kramāt
10.22ab: pūrvam evam imaṃ kṛtvā siddher arghaṃ daded budhaḥ
10.22cd: dattvārghaṃ tu japet tāvad yāvat siddhir abhīpsitā
10.23ab: lakṣeṇaikena pṛthvīśaḥ sabhṛtyabalavāhanaḥ
10.23cd: vaśam ānīyate devi dvābhyāṃ rājyam avāpnuyāt
10.24ab: tribhir nidhānasaṃsiddhiś caturbhir balasiddhayaḥ
10.24cd: pañcabhir medinī sarvā ṣaḍbhir apsarasāṃ gaṇaḥ
10.25ab: saptabhiḥ sapta lokāś ca daśabhis tatsamo bhavet
10.25cd: pañcāśadbhis tato gacched avyaktāntaṃ maheśvari
10.26ab: māyāntaṃ ṣaṣtibhir lakṣair īśvarāntam aśītibhiḥ
10.26cd: sakalāvaniparyantaṃ koṭijaptasya siddhyati
10.27ab: athavā vīracittaḥ syāt kṛtvā sevāṃ yathoditām
10.27cd: kṛṣṇabhūtadine rātrau vidhim enaṃ samācaret
10.28ab: kṛtvā pūrvoditaṃ yāgaṃ hutvā dravyam athottaram
10.28cd: ūrdhvakāyo japen mantrī suniṣkampottarāmukhaḥ
10.29ab: tāvad yāvat samāyātā yogeśvaryaḥ samantataḥ
10.29cd: kṛtvā kalakalārāvam atighoraṃ sudāruṇam
10.30ab: bhūmau nipatya tiṣṭhanti veṣṭyāntaḥ sādhakeśvaram
10.30cd: tāsāṃ kṛtvā namaskāraṃ bhittvā vāmāṅgam ātmanaḥ
10.31ab: tadutthena tatas tāsāṃ dattvārghaṃ tatsamo bhavet
10.31cd: ācāryo 'pi ca ṣaṇmāsaṃ maunī pratidinaṃ caret
10.32ab: daśa pañca ca ye mantrāḥ pūrvam uktā mayā tava
10.32cd: pūrvanyāsena saṃnaddhas trikālaṃ vahnikāryakṛt
10.33ab: dhyāyet pūrvoditaṃ śūlaṃ brahmacaryaṃ samāśritaḥ
10.33cd: kṛtvā pūrvoditaṃ yāgaṃ triśaktiparimaṇḍalam
10.34ab: abhiṣiñcet tadātmānam ādāv ante ca daiśikaḥ
10.34cd: evaṃ cīrṇavrato bhūtvā mantrī mantravid uttamaḥ
10.35ab: nigrahānugrahaṃ karma kurvan na pratihanyate
10.35cd: śuddhayor vinyasen mūla madhyāditritaye trayam
10.36ab: vāmāṅguṣṭhe tule netre tarjanyām astram eva ca
10.36cd: akṣahrīm iti khaṇḍena śabdarāśiṃ niveśayet
10.37ab: naphahrīm ityanenāpi śaktimūrtiṃ vicakṣaṇaḥ
10.37cd: viparītamahāmudrā prayogān mūlam eva ca
10.38ab: svasthāneṣu tathāṅgāni nyāsaḥ sāmānya ity ayam</p>

<p>iti śrīmālinīvijayottare 'bhiṣekādhikāro daśamaḥ samāptaḥ</p>

<p>dīkṣādhikāra ekādaśaḥ</p>

<p>11.1ab: athātaḥ saṃpravakṣyāmi dīkṣāṃ paramadurlabhām
11.1cd: bhuktimuktikarīṃ samyak sadyaḥpratyayakārikām
11.2ab: nāsyāṃ maṇḍalakuṇādi kiṃ cid apy upayujyate
11.2cd: na ca nyāsādikaṃ pūrvaṃ snānādi ca yathecchayā
11.3ab: praviśya yāgasadanaṃ sūpaliptaṃ sucarcitam
11.3cd: prāṅmukhodaṅmukho vāpi supuṣpāmbarabhūṣitaḥ
11.4ab: dīptāṃ śaktim anusmṛtya pādāgrān mastakāvadhi
11.4cd: mahāmudrāprayogena nirdagdhāṃ cintayet tanum
11.5ab: anulomaprayogāc ca mālinīm amṛtaprabhām
11.5cd: cintayet tanuniṣpattyai taddhyānagatamānasaḥ
11.6ab: śodhyādhvānaṃ tato dehe pūrvoktam anucintayet
11.6cd: tataḥ saṃśodhya vastūni śaktyaivāmṛtatāṃ nayet
11.7ab: parāsaṃpuṭamadhyasthāṃ mālinīṃ sarvakarmasu
11.7cd: yojayet vidhānajñaḥ parāṃ vā kevalāṃ priye
11.8ab: gaṇeśaṃ pūjayitvā tu purā vighnapraśāntaye
11.8cd: tataḥ svagurum ārabhya pūjayed gurupaddhatim
11.9ab: gaṇeśādhas tataḥ sarvaṃ yajen mantrakadambakam
11.9cd: tatpatīnāṃ tato 'rghaṃ tatraiva paripūjayet
11.10ab: antyādhaḥ pūjayed vidyāṃ tadvad vidyāṃ maheśvarīm
11.10cd: mantravidyāgaṇasyāntaḥ kulaśaktiṃ niveśayet
11.11ab: pūrvayāmyāparodakṣu māheśyādicatuṣṭayam
11.11cd: indrāṇīpūrvakaṃ tadvad aiśādidala antagam
11.12ab: tatropari nyased devaṃ kūṭarūpāṇunāmunā
11.12cd: jīvaṃ daṇḍasamākrāntaṃ śūlasyopari saṃsthitam
11.13ab: dakṣāṅguliṃ tato 'dhastāt tato vāmapayodharam
11.13cd: nābhikaṇṭhau tatodhastād vāmaskandhavibhūṣaṇau
11.14ab: śivajihvānvitaḥ paścāt tadūrdhvoṣṭhena copari
11.14cd: sarvayoginicakrāṇām adhipo 'yam udāhṛtaḥ
11.15ab: asyāpy uccāraṇād eva saṃvittiḥ syāt paroditā
11.15cd: tato vīrāṣṭakaṃ paścāc chaktyuktavidhinā yajet
11.16ab: prabhūtair vividhair iṣṭvā gandhadhūpaiḥ sragādibhiḥ
11.16cd: śrīkārapūrvakaṃ nāma pādāntaṃ parikalpayet
11.17ab: tataḥ śiṣyaṃ samāhūya bahudhā suparīkṣitam
11.17cd: rudraśaktyā tu saṃprokṣya devāgre viniveśayet
11.18ab: bhujau tasya samālokya rudraśaktyā pradīpayet
11.18cd: tathaivāpy arpayet puṣpaṃ karayor gandhadigdhayoḥ
11.19ab: nirālambau tu tau dhyātvā śaktyākṛṣṭau vicintayet
11.19cd: śaktimantritanetreṇa baddhvā netre tu pūrvavat
11.20ab: tataḥ prakṣepayet puṣpaṃ sā śaktis tatkarasthitā
11.20cd: yatra tat patate puṣpaṃ tatkulaṃ tasya lakṣayet
11.21ab: mukham udghāṭya taṃ paścāt pādayoḥ pratipātayet
11.21cd: tato 'sya mastake cakraṃ hastayoś cārcya yogavit
11.22ab: taddhastau prerayec chaktyā yāvan mūrdhāntam āgatau
11.22cd: śivahastavidhiḥ proktaḥ sadyaḥpratyayakārakaḥ
11.23ab: carukaṃ dāpayet paścāṭ kharjūrādiphalodbhavam
11.23cd: śaktyālambāṃ tanuṃ kṛtvā sthāpayed agrataḥ śiśoḥ
11.24ab: puṣpakṣepaprayogena hastam ākṛṣya dakṣiṇam
11.24cd: carukaṃ grāhayen mantrī taddhyānagatamānasaḥ
11.25ab: śivahastaprayogena samāropya mukhaṃ nayet
11.25cd: anenaiva vidhānena kṣīravṛkṣasamudbhavam
11.26ab: dantakāṣṭhaṃ dadet devi ṣoḍaśāṅgulam āyatam
11.26cd: eteṣāṃ cālanān mantrī śaktipātaṃ parīkṣayet
11.27ab: mandatīvrādibhedena mandatīvrādikān budhaḥ
11.27cd: ity ayaṃ samayī proktaḥ saṃsthitoktena vartmanā
11.28ab: cikīrṣuś ca yadāḷdīkṣām asyaivārpitamānasaḥ
11.28cd: tad iṣṭvā pūrvavad yogī kuleśaṃ tam anukramāt
11.29ab: saṃpūjya pūrvavac chiṣyam ṛjudehe vilokayet
11.29cd: śaktiṃ saṃcintya pādāgrān mastakāntaṃ vicakṣaṇaḥ
11.30ab: śodhyādhvānaṃ tato nyasya sarvādhvavyāptibhāṣanām
11.30cd: śaktitattvādibhedena pūrvoktena ca vartmanā
11.31ab: upaviśya tatas tasya vidhānam idam ācaret
11.31cd: mūlaśodhyāt samārabhya śaktiṃ dīptānalaprabhām
11.32ab: yojayec chodhyasaṃśuddhi bhāvanāgatamānasaḥ
11.32cd: evaṃ sarvāṇi śodhyāni nirdahantīm anāmayām
11.33ab: śive saṃcintayel līnāṃ niṣkale sakale 'pi vā
11.33cd: yoginā yojitā mārge svajātīyasya poṣaṇam
11.34ab: kurute nirdahaty anyad bhinnajātikadambakam
11.34cd: anayā śodhyamānasya śiṣyasyāsya mahāmatiḥ
11.35ab: lakṣayec cihnasaṃghātam ānandādikam ādarāt
11.35cd: ānanda udbhavaḥ kampo nidrā ghūrṇiś ca pañcamī
11.36ab: evam āviṣṭayā śaktyā mandatīvrādibhedataḥ
11.36cd: pāśastobhapaśugrahau prakurvīta yathecchayā
11.37ab: gṛhītasya punaḥ kuryān niyogaṃ śeṣabhuktaye
11.37cd: athavā kasya cin nāyam āveśaḥ saṃprajāyate
11.38ab: tad enaṃ yugapac chaktyā sabāhyābhyantare dahet
11.38cd: tayā saṃdahyamāno 'sau cchinnamūla iva drumaḥ
11.39ab: patate kāśyapīpṛṣṭhe ākṣepaṃ vā karoty asau
11.39cd: yasya tv evam api syān na taṃ caivopalavat tyajet
11.40ab: pṛthaktattvavidhau dīkṣāṃ yogyatāvaśyavarjinaḥ
11.40cd: tattvābhyāsavidhānena vakṣyamāṇena kārayet
11.41ab: iti saṃdīkṣitasyāsya mumukṣoḥ śeṣavartanam
11.41cd: kulakrameṣṭir ādeśyā pañcāvasthāsamanvitā
11.42ab: bubhukṣos tu prakurvīta samyagyogābhiṣecanam
11.42cd: tatreṣṭvā pūrvavad dehaṃ vistīrṇair vibudhair budhaiḥ [?]
11.43ab: hemādidīpakān aṣṭau ghṛtenāruṇavartikān
11.43cd: kulāṣṭakena saṃbodhya śivaṃ śaṅkhe prapūjayet
11.44ab: sarvaratnauṣadhīgarbhe gandhāmbuparipūrite
11.44cd: tenābhiṣecayet taṃ tu śivahastoktavartmanā
11.45ab: ācāryasyābhiṣeko 'yam adhikārapadānvitaḥ
11.45cd: kuryāt piṇḍādibhis tadvac catuḥṣaṣṭiṃ pradīpakān
11.46ab: abhiṣiktavidhāv eva sarvayogigaṇena tu
11.46cd: viditau bhavatas tatra gurur mokṣaprado bhavet
11.47ab: anayoḥ kathayej jñānaṃ trividhaṃ sarvam apy alam
11.47cd: svakīyājñāṃ daded yogī svakriyākaraṇaṃ prati</p>

<p> iti śrīmālinīvijayottare tantre dīkṣādhikāra ekādaśaḥ samāptaḥ</p>

<p>dhāraṇādhikāro dvādaśaḥ</p>

<p>12.1ab: athaitāṃ devadevasya śrutvā vācam atisphuṭām
12.1cd: praharṣotphullanayanā jagadānandakāriṇī
12.2ab: saṃtoṣāmṛtasaṃtṛptā devī devagaṇārcitā
12.2cd: praṇamyāndhakahantāraṃ punar āheti bhāratīm
12.3ab: pūrvam eva tvayā proktaṃ yogī yogaṃ samabhyaset
12.3cd: tasyābhyāsaḥ kathaṃ kāryaḥ kathyatāṃ tripurāntaka
12.4ab: evam ukto jagaddhātryā bhairavo bhayanāśanaḥ
12.4cd: prāha prasannagambhīrāṃ giram etām udāradhīḥ
12.5ab: yogābhyāsavidhiṃ devi kathyamānaṃ mayā śṛṇu
12.5cd: sthirībhūtena yeneha yogī siddhim avāpsyati
12.6ab: guhāyāṃ bhūgṛhe vāpi niḥśabde sumanorame
12.6cd: sarvabādhāvinirmukte yogī yogaṃ samabhyaset
12.7ab: jitāsano jitamanā jitaprāṇo jitendriyaḥ
12.7cd: jitanidro jitakrodho jitodvego gatavyathaḥ
12.8ab: lakṣyabhedena vā sarvam athavā cittabhedataḥ
12.8cd: dharādiśaktiparyantaṃ yogīśas tu prasādhayet
12.9ab: vyomavigrahabindvarṇabhuvanadhvanibhedataḥ
12.9cd: lakṣyabhedaḥ smṛtaḥ ṣoḍhā yathāvad upadiśyate
12.10ab: bāhyābhyantarabhedena samuccayakṛtena ca
12.10cd: trividhaṃ kīrtitaṃ vyoma daśadhā bindur iṣyate
12.11ab: kadambagolakākāraḥ sphurattārakasaprabhaḥ
12.11cd: śuklādibhedabhedena eko 'pi daśadhā mataḥ
12.12ab: ciñcinīcīravākādiprabhedād daśadhā dhvaniḥ
12.12cd: vigrahaḥ svāṇubhedāc ca dvidhā bhinno 'py anekadhā
12.13ab: bhuvanānāṃ na saṅkhyāsti varṇānāṃ sā śatārdhikā
12.13cd: ekasminn api sādhye vai lakṣed atrānuṣaṅgataḥ
12.14ab: anyāny api phalāni syur lakṣyabhedaḥ sa ucyate
12.14cd: ekam eva phalaṃ yatra cittabhedas tv asau mataḥ
12.15ab: homadīkṣāviśuddhātmā samāveśopadeśavān
12.15cd: yaṃ siṣādhayiṣur yogam ādāv eva samācaret
12.16ab: hastayos tu parābījaṃ nyasya śaktim anusmaret
12.16cd: mahāmudrāprayogena viparītavidhau budhaḥ
12.17ab: jvaladvahnipratīkāśāṃ pādāgrān mastakāntikam
12.17cd: namaskāraṃ tataḥ paścād baddhvā hṛdi dhṛtānilaḥ
12.18ab: svarūpeṇa parābījam atidīptam anusmaret
12.18cd: tasya mātrātrayaṃ dhyāyet kakhatrayavinirgatam
12.19ab: tatas tālaśatād yogī samāveśam avāpnuyāt
12.19cd: brahmaghno 'pi hi saptāhāt prativāsaram abhyaset
12.20ab: evam āviṣṭadehas tu yathoktaṃ vidhim ācaret
12.20cd: yaḥ punar guruṇaivādau kṛtāveśavidhikramaḥ
12.21ab: sa vāsanānubhāvena bhūmikājayam ārabhet
12.21cd: gaṇanāthaṃ namaskṛtya saṃsmṛtya trigurukramam
12.22ab: samyag āviṣṭadehaḥ syād iti dhyāyed ananyadhīḥ
12.22cd: svadehaṃ hemasaṅkāśaṃ turyāśraṃ vajralāñchitam
12.23ab: tato gurutvam āyāti saptaviṃśatibhir dinaiḥ
12.23cd: divasāt saptamād ūrdhvaṃ jaḍatā cāsya jāyate
12.24ab: ṣaḍbhir māsair jitavyādhir drutahemanibho bhavet
12.24cd: vajradehas tribhiś cābdair navanāgaparākramaḥ
12.25ab: eṣā te pārthivī śuddhā dhāraṇā parikīrtitā
12.25cd: ādyā pūrvodite devi bhede pañcadaśātmake
12.26ab: savyāpāraṃ smared dehaṃ drutahemasamaprabham
12.26cd: upaviṣṭaṃ ca turyāśre maṇḍale vajrabhūṣite
12.27ab: saptāhād gurutām eti māsād vyādhivivarjitaḥ
12.27cd: ṣaḍbhir māsair dharāntaḥsthaṃ sarvaṃ jānāti tattvataḥ
12.28ab: tribhir abdair mahīṃ bhuṅkte saptāmbhonidhimekhalām
12.28cd: dvitīyaḥ kathito bhedas tṛtīyam adhunā śṛṇu
12.29ab: tadvad eva smared dehaṃ kiṃ tu vyāpāravarjitam
12.29cd: pūrvoktaṃ phalam āpnoti tadvat pātālasaṃyutam
12.30ab: caturthe hṛdgataṃ dhyāyed dvādaśāṅgulam āyatam
12.30cd: pūrvavarṇasvarūpeṇa savyāpāram atandritaḥ
12.31ab: prāpya pūrvoditaṃ sarvaṃ pātālādhipatir bhavet
12.31cd: tad eva sthiram āpnoti nirvyāpāre tu pañcame
12.32ab: sphuratsūryanibhaṃ pītaṃ ṣaṣṭhe kṛṣṇaghanāvṛtam
12.32cd: nistaraṅgaṃ smaret tadvat saptame 'pi vicakṣaṇaḥ
12.33ab: dvaye 'py atra sthirībhūte bhūr bhuvaḥ svar iti trayam
12.33cd: vetti bhuṅkte ca lokānāṃ puroktair eva vatsaraiḥ
12.34ab: sakalaṃ hṛdayāntaḥstham ātmānaṃ kanakaprabham
12.34cd: svaprabhādyotitāśeṣa dehāntam anucintayet
12.35ab: savyāpārādibhedena saptalokīṃ tu pūrvavat
12.35cd: vetti bhuṅkte sthirībhūte bhede 'smin navame budhaḥ
12.36ab: ravibimbanibhaṃ pītaṃ pūrvavad dvitayaṃ smaret
12.36cd: brahmalokam avāpnoti pūrvoktenaiva vartmanā
12.37ab: adhaḥprakāśakaṃ pītaṃ dvirūpaṃ pūrvavan mahat
12.37cd: cintayen matsamo bhūtvā mallokam anugacchati
12.38ab: sabāhyābhyantaraṃ pītaṃ tejaḥ sarvaprakāśakam
12.38cd: cintayec chatarudrāṇām adhipatvam avāpnuyāt
12.39ab: ity evaṃ pṛthivītattvam abhyasyaṃ daśapañcadhā
12.39cd: yogibhir yogasiddhyarthaṃ tatphalāni bubhukṣayā
12.40ab: yogyatāvaśagā jātā yasya yatraiva vāsanā
12.40cd: sa tatraiva niyoktavyo dīkṣākāle vicakṣaṇaiḥ
12.41ab: yo yatra yojitas tattve sa tasmān na nivartate
12.41cd: tatphalaṃ sarvam āsādya śivayukto 'pavṛjyate
12.42ab: ayukto 'py adhvasaṃśuddhiṃ saṃprāpya bhuvaneśataḥ
12.42cd: śuddhaḥ śivatvam āyāti dagdhasaṃsārabandhanaḥ</p>

<p>iti śrīmālinīvijayottare tantre prathamadhāraṇādhikāro dvādaśaḥ
samāptaḥ</p>

<p>jalādimahābhūtajayādhikāras trayodaśaḥ</p>

<p>13.1ab: athātaḥ sampravakṣyāmi dhāraṇāṃ vāruṇīm imām
13.1cd: yayā saṃsiddhayogena jalāntādhipatir bhavet
13.2ab: jalāntaḥsthaṃ smared dehaṃ sitaṃ śītaṃ suvartulam
13.2cd: sabāhyābhyantaraṃ yogī nānyad astīti cintayet
13.3ab: evam abhyasyatas tasya saptāhāt klinnatā bhavet
13.3cd: pittavyādhiparityakto māsena bhavati dhruvam
13.4ab: snigdhāṅgaḥ snigdhadṛṣṭiś ca nīlakuñcitamūrdhajaḥ
13.4cd: bhavaty abdena yogīndras tribhir varṣati meghavat
13.5ab: ity eṣā vāruṇī proktā prathamā śuddhadhāraṇā
13.5cd: adhunā saṃpravakṣyāmi bhedair bhinnām imāṃ punaḥ
13.6ab: pūrvavac cintayed dehaṃ savyāpāraṃ sitaṃ svakam
13.6cd: jalopari sthitaṃ devi tadgatenāntarātmanā
13.7ab: saptāhān mucyate rogaiḥ sarvaiḥ pittasamudbhavaiḥ
13.7cd: ṣaṇmāsāj jāyate sthairyaṃ yadi tanmayatāṃ gataḥ
13.8ab: jalāvaraṇavijñānam abdair asya tribhir bhavet
13.8cd: nirvyāpāraprabhede 'pi sarvatra varuṇopamaḥ
13.9ab: sa yāti vāruṇaṃ tattvaṃ bhūmikāḥ kramaśo 'bhyaset
13.9cd: pūrvavat kaṇṭhamadhyastham ātmānaṃ dvādaśāṅgulam
13.10ab: saṃsmarañ jalatattveśaṃ prapaśyaty acirād dhruvam
13.10cd: taddṛṣṭiḥ sthiratām eti svarūpe pañcame sthire
13.11ab: dvibhede 'pi sthirībhūte candrabimbe ghanāvṛte
13.11cd: tatsamānatvam abhyeti tataḥ sakalarūpiṇī
13.12ab: cintyate deham āpūrya sitavarṇena tejasā
13.12cd: tad eva sthiratām eti tatra susthiratāṃ gate
13.13ab: ghanamuktendubimbābhaṃ tataḥ samanucintayet
13.13cd: tatpatitvaṃ samabhyeti dvitīye sthiratāṃ vrajet
13.14ab: adhaḥprakāśakaṃ śuklaṃ tatas tejo vicintayet
13.14cd: vidyeśvaratvam āpnoti jalāvaraṇasaṃbhavam
13.15ab: svadehavyāpini dhyāte tatrasthe śuklatejasi
13.15cd: sarvādhipatyam āpnoti susthire tatra susthiram
13.16ab: dhyeyatattvasamānatvam avasthātritaye sthire
13.16cd: dvitaye ca tadīśāna saṃvittir upajāyate
13.17ab: dvitaye 'nyatra tattulyaḥ sthiro bhavati yogavit
13.17cd: ṣaṭke sarveśatām eti dvitaye 'nyatra tu cyutiḥ
13.18ab: ity ayaṃ sarvatattveṣu bhede pañcadaśātmake
13.18cd: jñeyo vidhir vidhānajñaiḥ phalapañcakasiddhidaḥ
13.19ab: tat phalāntaram etasmād uktaṃ yac cāpi vakṣyate
13.19cd: anuṣaṅgaphalaṃ jñeyaṃ tat sarvam avicārataḥ
13.20ab: itīyaṃ vāruṇī proktā prabhedair daśapañcabhiḥ
13.20cd: yogināṃ yogasiddhyartham āgneyīm adhunā śṛṇu
13.21ab: trikoṇaṃ cintayed dehaṃ raktajvālāvalīdharam
13.21cd: svaśarīrotthito vahnir jvalan vai sarvadāhakaḥ
13.22ab: saptabhir divasair devi taikṣṇyam asyopajāyate
13.22cd: vātaśleṣmabhavaiḥ sarvair māsān mucyati sādhakaḥ
13.23ab: nidrāhīnaś ca bahvāśī svalpaviṇmūtrakṛd bhavet
13.23cd: icchayā nirdahed yad yat spṛṣṭaṃ vastu ṛtukṣayāt
13.24ab: tryabdād agnisamo bhūtvā krīḍaty agnir yathecchayā
13.24cd: sarvaṃ nirdahati kruddhaḥ saśailavanakānanam
13.25ab: trikoṇamaṇḍalārūḍham ātmānam anucintayet
13.25cd: savyāpārādibhedena sarvatrāpi vicakṣaṇaḥ
13.26ab: saptāhād vyādhibhir hīnaḥ ṣaṇmāsād agnivad bhavet
13.26cd: tribhir abdaiḥ sa saṃpūrṇaṃ tejastattvaṃ prapaśyati
13.27ab: yacchaktibhede yad dṛṣṭaṃ tat tadbhede sthirībhavet
13.27cd: pūrvavat tālumadhyastham ātmānaṃ jvalanaprabham
13.28ab: dhyāyan prapaśyate tejas tattveśān akhilān kramāt
13.28cd: dhūmākrāntāgnisaṃkāśaṃ ravibimbasamākṛtim
13.29ab: dhyāyaṃs tanmadhyatas tejas tattveśasamatāṃ vrajet
13.29cd: prabhāhatatamojālaṃ vidhūmāgnisamaprabham
13.30ab: tatraiva sakalaṃ dhyāyet tatpatitvam avāpnuyāt
13.30cd: divasāgniprabhākāraṃ tatra tejo vicintayet
13.31ab: tanmantreśvaratām eti tatra susthiratām gataḥ
13.31cd: maṇipradīpasaṃkāśaṃ tejas tatra prakāśayet
13.32ab: mantreśeśatvam abhyeti yogī tanmayatāṃ gataḥ
13.32cd: sabāhyābhyantaraṃ tejo dhyāyan sarvatra tadgataḥ
13.33ab: tasmān na cyavate sthānād āsaṃhāram akhaṇḍitaḥ
13.33cd: saṃhāre tu paraṃ śāntaṃ padam abhyeti śāṅkaram
13.34ab: ity eṣā pañcadaśadhā kathitā vahnidhāraṇā
13.34cd: svadehaṃ cintayet kṛṣṇaṃ vṛttaṃ ṣaḍbindulāñchitam
13.35ab: calaṃ sacūcūśabdaṃ ca vāyavīṃ dhāraṇāṃ śritaḥ
13.35cd: calatvaṃ kaphajavyādhivicchedād vāyuvad bhavet
13.36ab: ṣaṇmāsam abhyased yogī tadgatenāntarātmanā
13.36cd: yojanānāṃ śataṃ gatvā muhūrtād ety akhedataḥ
13.37ab: vatsarais tu tribhiḥ sākṣād vāyurūpadharo bhavet
13.37cd: cūrṇayaty adrisaṃghātaṃ vṛkṣān unmūlayaty api
13.38ab: kruddhaś cālayate śakraṃ sabhṛtyabalavāhanam
13.38cd: nīlāñjananibhaṃ deham ātmīyam anucintayet
13.39ab: pūrvoktaṃ sarvam āpnoti ṣaṇmāsān nātra saṃśayaḥ
13.39cd: tryabdāt prapaśyate vāyu tattvaṃ tanmayatāṃ gataḥ
13.40ab: bhruvor madhye smared rūpam ātmano 'ñjanasaṃnibham
13.40cd: paśyate vāyutattveśān āśugān akhilān api
13.41ab: ghanāvṛtendranīlābharavibimbasamākṛtim
13.41cd: dhyāyaṃs tatsamatām eti tatsaṃlīno yadā bhavet
13.42ab: bhinnendranīlasaṃkāśaṃ sakalaṃ tatra cintayet
13.42cd: tanmantreśatvam āpnoti tatas tasyeśatām api
13.43ab: sarvavyāpini tadvarṇe dhyāte tejasy avāpnuyāt
13.43cd: tadāpradhṛṣyatām eti tatrādhordhvavisarpiṇi
13.44ab: itīyaṃ kathitā divyā dhāraṇā vāyusambhavā
13.44cd: svadehaṃ vāyuvad dhyātvā tadabhāvam anusmaran
13.45ab: divasaiḥ saptabhir yogī śūnyatāṃ pratipadyate
13.45cd: māsamātreṇa bhogīndrair api daṣṭo na muhyati
13.46ab: sarvavyādhiparityakto valīpalitavarjitaḥ
13.46cd: ṣaṇmāsād gaganākāraḥ sūkṣmarandhrair api vrajet
13.47ab: vatsaratritayāt sākṣād vyomavac ca bhaviṣyati
13.47cd: icchayaiva mahākāyaḥ sūkṣmadehas tathecchayā
13.48ab: acchedyaś cāpy abhedyaś ca cchidrāṃ paśyati medinīm
13.48cd: śatapuṣparasocchiṣṭam ūṣāgarbhakhavan nijam
13.49ab: dehaṃ cintayatas tryabdād vyomajñānaṃ prajāyate
13.49cd: pūrvoktaṃ ca phalaṃ sarvaṃ saptāhādikam āpnuyāt
13.50ab: lalāṭe cintayet tadvad dvādaśāṅgulam āyatam
13.50cd: tattattveśān kramāt sarvān prapaśyaty agrataḥ sthitān
13.51ab: rāhugrastendubimbābhaṃ dhyāyaṃs tatsamatāṃ vrajet
13.51cd: sakalaṃ candrabimbābham tatrastham anucintayet
13.52ab: tanmantreśatvam āpnoti jyotsnayā cendratām api
13.52cd: tayaivādhovisarpiṇyā sabāhyābhyantaraṃ budhaḥ
13.53ab: mantreśvareśatām āpya vijñānam atulaṃ labhet
13.53cd: tayā cordhvavisarpiṇyā jyotsnayāmṛtarūpayā
13.54ab: svatantratvam anuprāpya na kva cit pratihanyate
13.54cd: ity evaṃ pañcatattvānāṃ dhāraṇāḥ parikīrtitāḥ
13.55ab: śuddhādyasthā tu saṃvittir bhūtāveśo 'tra pañcadhā
13.55cd: tāsv eva saṃdadhac cittaṃ viṣādikṣaya ātmanaḥ
13.56ab: anyasyām api saṃvittau yasyām eva nijecchayā
13.56cd: cetaḥ samyak sthirīkuryāt tayā tatphalam aśnute
13.57ab: ekāpi bhāvyamāneyam avāntaravibhedataḥ
13.57cd: antarāyatvam abhyeti tatra kuryān na saṃsthitim
13.58ab: saṃsthitiṃ tatra kurvanto na prāpsyanty uttamaṃ phalam
13.58cd: dhāraṇāpañcake siddhe piśācādyā guṇāṣṭakāḥ
13.59ab: aindrāntāḥ pañca siddhyanti yogināṃ bhedato 'pi vā
13.59cd: iṣṭāḥ pañcadaśāvasthāḥ krameṇaiva samabhyasan
13.60ab: tryabdād ādyāṃ prasādhyānyāṃ dvābhyām ekena cāparām
13.60cd: ṣaṇmāsāt pañcabhiś cānyāṃ caturbhis tribhir eva ca
13.61ab: dvābhyām ekena pakṣeṇa daśabhiḥ pañcabhir dinaiḥ
13.61cd: tribhir dvābhyām athaikena vyastecchoḥ pūrvavat kramaḥ
13.62ab: śāśvataṃ padam āpnoti bhuktvā siddhiṃ yathepsitām</p>

<p>iti śrīmālinīvijayottare tantre bhūtajayādhikāras trayodaśaḥ samāptaḥ</p>

<p>tanmātradhāraṇādhikāraś caturdaśaḥ</p>

<p>14.1ab: atha gandhādipūrvāṇāṃ tanmātrāṇām anukramāt
14.1cd: dhāraṇāḥ saṃpravakṣyāmi tatphalānāṃ prasiddhaye
14.2ab: pītakaṃ gandhatanmātraṃ turyāśraṃ parvasaṃmitam
14.2cd: nāsārandhrāgragaṃ dhyāyed vajralāñchanalāñchitam
14.3ab: daśamād divasād ūrdhvaṃ yogino 'nanyacetasaḥ
14.3cd: kvāpi gandhaḥ samāyāti dvidhābhūto 'py anekadhā
14.4ab: tato 'sya ṛtumātreṇa śuddho gandhaḥ sthirībhavet
14.4cd: ṣaḍbhir māsaiḥ svayaṃ gandha maya eva bhaviṣyati
14.5ab: yo yatra rocate gandhas taṃ tatra kurute bhṛśam
14.5cd: tryabdāt siddhim avāpnoti prepsitāṃ pāñcabhautikīm
14.6ab: tadūrdhvam ātmano rūpaṃ tatra saṃcintayed yadi
14.6cd: gandhāvaraṇavijñānaṃ tribhir abdair avāpnuyāt
14.7ab: īṣaddīptiyutaṃ tatra tanmaṇḍalavivarjitam
14.7cd: dhyāyan prapaśyate sarvān gandhāvaraṇavāsinaḥ
14.8ab: dharātattvoktabimbābhaṃ tatraivam anucintayan
14.8cd: tatsamānatvam abhyeti pūrvavad dvitaye sthire
14.9ab: svarūpaṃ tatra saṃcintya bhāsayantam adhaḥsthitam
14.9cd: tadīśatvam avāpnoti pūrvoktenaiva vartmanā
14.10ab: dharātattvoktavat sarvam ata ūrdhvam anusmaran
14.10cd: tadrūpaṃ phalam āpnoti gandhāvaraṇasaṃsthitam
14.11ab: rasarūpām ato vakṣye dhāraṇāṃ yogisevitām
14.11cd: yayā sarvarasāvāptir yoginaḥ saṃprajāyate
14.12ab: jalabudbudasaṃkāśaṃ rājanāḍyagrasaṃsthitaṃ
14.12cd: cintayed rasatanmātraṃ jihvāgrādhāram ātmanaḥ
14.13ab: suśītaṃ ṣaḍrasaṃ snigdhaṃ tadgatenāntarātmanā
14.13cd: tato 'sya māsamātreṇa rasāsvādaḥ pravartate
14.14ab: lavaṇādīn parityajya yadā madhuratāṃ gataḥ
14.14cd: tadā tan nigiran yogī ṣaṇmāsān mṛtyujid bhavet
14.15ab: jarāvyādhivinirmuktaḥ kṛṣṇakeśo 'cyutadyutiḥ
14.15cd: jīved ācandratārārkam abhyasyaṃś ca kva cit kva cit
14.16ab: pūrvoktabudbudākāraṃ svarūpam anucintayan
14.16cd: nīrāvaraṇavijñānam āpnotīti kim adbhutam
14.17ab: tam eva dyutisaṃyuktaṃ dhyāyann ādhāravarjitam
14.17cd: paśyate vatsaraiḥ sarvaṃ rasāvaraṇam āśritam
14.18ab: jalatattvoktabimbādi tadūrdhvam anucintayan
14.18cd: pūrvoktaṃ sarvam āpnoti rasāvaraṇajaṃ sphuṭam
14.19ab: ato rūpavatīṃ vakṣye divyadṛṣṭipradāṃ śubhām
14.19cd: dhāraṇāṃ sarvasiddhyarthaṃ rūpatanmātram āśritām
14.20ab: ekāntastho yadā yogī bahirmīlitalocanaḥ
14.20cd: śaratsaṃdhyābhrasaṃkāśaṃ yat tat kiṃ cit prapaśyati
14.21ab: tatra cetaḥ samādhāya yāvad āste daśāhnikam
14.21cd: tāvat sa paśyate tatra bindūn sūkṣmatamān api
14.22ab: ke cit tatra sitā raktāḥ pītā nīlās tathāpare
14.22cd: tān dṛṣṭvā teṣu saṃdadhyān mano 'tyantam ananyadhīḥ
14.23ab: ṣaṇmāsāt paśyate teṣu rūpāṇi subahūni ca
14.23cd: tryabdāt tāny eva tejobhiḥ pradīptāni sthirāṇi ca
14.24ab: tāny abhyasyaṃs tato dvyabdād bimbākārāṇi paśyati
14.24cd: tato 'bdāt paśyate tejaḥ ṣaṇmāsāt puruṣākṛti
14.25ab: trimāsād vyāpakaṃ tejo māsāt sarvaṃ visarpitam
14.25cd: kālakramāc ca pūrvoktaṃ rūpāvaraṇam āśritam
14.26ab: sarvaṃ phalam avāpnoti divyadṛṣṭiś ca jāyate
14.26cd: itīyaṃ kalpanāśūnyā dhāraṇākṛtakoditā
14.27ab: daśapañcavidho bhedaḥ svayam evātra jāyate
14.27cd: ato 'syāṃ niścayaṃ kuryāt kim anyaiḥ śāstraḍambaraiḥ
14.28ab: ataḥ sparśavatīm anyāṃ kathayāmi tavādhunā
14.28cd: dhāraṇāṃ tu yayā yogī vajradehaḥ prajāyate
14.29ab: ṣaṭkoṇamaṇḍalāntaḥstham ātmānaṃ paribhāvayet
14.29cd: rūkṣam añjanasaṃkāśaṃ pratyaṅgasphuritākulam
14.30ab: tato 'sya daśabhir devi divasais tvaci sarvataḥ
14.30cd: bhavet pipīlikāsparśas tatas tam anucintayan
14.31ab: vajradehatvam āsādya pūrvoktaṃ pūrvaval labhet
14.31cd: pūrvoktamaṇḍalākāraṃ pūrvarūpaṃ vicintayan
14.32ab: sparśatattvāvṛtijñānaṃ labhan kena nivāryate
14.32cd: hīnamaṇḍalam ātmānaṃ dhyāyet tatpatisiddhaye
14.33ab: yayā saṃsiddhayā sarva sparśavedī bhaviṣyati
14.33cd: karṇau pidhāya yatnena nimīlitavilocanaḥ
14.34ab: saṃśṛṇoti mahāghoṣaṃ cetas tatrānusaṃdadhet
14.34cd: dīpyate jāṭharo vahnis tato 'sya daśabhir dinaiḥ
14.35ab: dūrāc chravaṇavijñānaṃ ṣaṇmāsād upajāyate
14.35cd: yas tasyānte dhvanir mandaḥ kiṃ cit kiṃ cid vibhāvyate
14.36ab: sakalātmā sa vijñeyas tadabhyāsād ananyadhīḥ
14.36cd: śabdāvaraṇavijñānam āpnoti sthiratāṃ gatam
14.37ab: yaḥ punaḥ śrūyate śabdas tadante śaṅkhanādavat
14.37cd: pralayākalarūpaṃ tad abhyasyaṃ tatphalepsubhiḥ
14.38ab: sa evātitarām anyaśabdapracchādako yadā
14.38cd: vijñānākala ity uktas tadāsāv aparājite
14.39ab: manohlādakaro yo 'nyas tadante saṃvibhāvyate
14.39cd: sa mantra iti vijñeyo yogibhir yogakāṅkṣibhiḥ
14.40ab: tatas tu śrūyate yo 'nyaḥ śāntaghaṇṭāninādavat
14.40cd: sa mantreśa iti proktaḥ sarvasiddhiphalapradaḥ
14.41ab: ghaṇṭānādavirāmānte yaḥ śabdaḥ saṃprajāyate
14.41cd: mantreśeśapadaṃ tad dhi siddhīnāṃ kāraṇaṃ mahat
14.42ab: anilenāhatā vīṇā yādṛṅ nādaṃ vimuñcati
14.42cd: tādṛśo yo dhvanis tatra taṃ vidyāc chāmbhavaṃ padaṃ
14.43ab: pṛthag vā kramaśo vāpi sarvān etān samabhyaset
14.43cd: prāpnoti sarvavit siddhīḥ śabdāvaraṇam āśritāḥ
14.44ab: ity etāḥ kathitāḥ pañca tanmātrāṇāṃ tu dhāraṇāḥ</p>

<p>iti śrīmālinīvijayottare tantre tanmātradhāraṇādhikāraś caturdaśaḥ
samāptaḥ</p>

<p>akṣadhāraṇādhikāraḥ pañcadaśaḥ</p>

<p>15.1ab: atha vāgindriyādīnāṃ manontānām anukramāt
15.1cd: dhāraṇāḥ saṃpravakṣyāmi daśaikāñ ca samāsataḥ
15.2ab: vadanāntar namaḥśabdam ātmanaś cintayed budhaḥ
15.2cd: gṛhītavāktvam abhyeti maunena madhusūdani
15.3ab: sarvatrāskhalitā vāṇī ṣaḍbhir māsaiḥ pravartate
15.3cd: sarvaśāstrārthavettṛtvaṃ vatsarād upajāyate
15.4ab: vāg evāsya pravarteta kāvyālaṅkārabhūṣitā
15.4cd: tribhir abdaiḥ svayaṃ kartā śāstrāṇāṃ saṃprajāyate
15.5ab: tatraiva cintayed dehaṃ svakīyam anurūpataḥ
15.5cd: bhūyas tam eva dhavalam īṣattejovabhāsitam
15.6ab: rasāntaḥsomabimbāditejontaṃ tam anusmaret
15.6cd: sarvaṃ phalam avāpnoti vāgāvaraṇajaṃ kramāt
15.7ab: pāṇau cittaṃ samādāya ṣaṇmāsād dūrasaṃsthitam
15.7cd: vastu gṛhṇāty asaṃdehāt tryabdāt pāre 'pi vāridheḥ
15.8ab: tatrātmadehapūrvaṃ tu padmābham anucintayan
15.8cd: savyāpārādibhedena caturdaśakam ādarāt
15.9ab: puroktakālaniyamāt pūrvoktenaiva vartmanā
15.9cd: sarvaṃ phalam avāpnoti hastāvṛtisamāśritam
15.10ab: pādāv evaṃvidhau dhyāyan vatsaratrayam ādarāt
15.10cd: muhūrtena samudrāntām aśrānto bhramati kṣitim
15.11ab: caturdaśa samabhyarcya svadehādikam abhyasan
15.11cd: prāpnoti pūrvavat sarvaṃ phalaṃ pādāvṛtisthitam
15.12ab: pāyāv api manastattvaṃ sthirīkurvann avāpsyati
15.12cd: māsena tadbhavavyādhi vimuktim avilambataḥ
15.13ab: puṇyaślokatvam āpnoti tribhir abdair anādarāt
15.13cd: caturdaśavidhaṃ cātra pūrvavat phalam āpsyati
15.14ab: svarūpataḥ smarel liṅgaṃ māsamātrāj jitendriyaḥ
15.14cd: ṣaḍbhir māsair anāyāsād icchākāmitvam āpnuyāt
15.15ab: caturdaśavidhe bhede tatrābhyaste mahāmatiḥ
15.15cd: liṅgāvaraṇajaṃ sarvaṃ pūrvaval labhate phalam
15.16ab: svajihvām induvarṇābhāṃ cintayed daśabhir dinaiḥ
15.16cd: prāpnoty anubhavaṃ yogī jihvābhāvam ivātmanaḥ
15.17ab: āsvādayati dūrasthaṃ ṣaṇmāsād ekamānasaḥ
15.17cd: vatsarais tu tribhiḥ sākṣāl leḍhy asau paramāmṛtam
15.18ab: yenāsau bhavate yogī jarāmaraṇavarjitaḥ
15.18cd: apeyādiprasakto 'pi na pāpaiḥ paribhūyate
15.19ab: pūrvavat sarvam anyac ca svadehādy anucintayan
15.19cd: phalam āpnoty asaṃdehād rasanāvṛtisaṃbhavam
15.20ab: kanakābhaṃ svakaṃ ghrāṇam anucintayataḥ śanaih
15.20cd: divasair daśabhir ghrāṇaśunyatānubhavo bhavet
15.21ab: ṣaṇmāsād gandham āghrāti dūrasthasyāpi vastunaḥ
15.21cd: ghātayed gandham āghrāya yasya ruṣṭo bhaviṣyati
15.22ab: vatsarais tu tribhir divyaṃ gandham āsādya yogavit
15.22cd: jarāmaraṇanairguṇyayukto divyatvam arhati
15.23ab: sarvam anyad yathoddiṣṭaṃ tathaiva ca vicintayet
15.23cd: kramikaṃ phalam āpnoti ghrāṇāvaraṇam āsthitam
15.24ab: udayādityasaṃkāśe cintayaṃś cakṣuṣī nije
15.24cd: daśāhāc cakṣuṣo raktasrāvānubhavam āpsyati
15.25ab: vedanā mahatī cāsya lalāṭe saṃprajāyate
15.25cd: na bhetavyaṃ mahādevi na cābhyāsaṃ parityajet
15.26ab: saṃtyajann andhatām eti tena yatnāt samabhyaset
15.26cd: ṣaḍbhir māsair mahāyogī divyadṛṣṭiḥ prajāyate
15.27ab: chidrāṃ prapaśyate bhūmiṃ kaṭāhāntām atandritaḥ
15.27cd: ādhruvāntam athordhvaṃ ca karāmalakavad budhaḥ
15.28ab: vatsarais tu tribhir yogī brahmāṇḍāntaṃ prapaśyati
15.28cd: tadantar yoginījñānaṃ śarīrasthaṃ prajāyate
15.29ab: svadehādikam anyac ca pūrvoktaṃ pūrvavat smaran
15.29cd: nayanāvṛtijaṃ sarvam āpnotīti kim adbhutam
15.30ab: sarvatrāñjanapatrābhāṃ nistaraṅgāṃ tvacaṃ smaran
15.30cd: śastrair api na māsena chettuṃ śakyo bhaviṣyati
15.31ab: ṣaṇmāsād atitīvreṇa nāgnināpy eṣa dahyate
15.31cd: vatsaratritayād yogī vajropalaviṣāhibhiḥ
15.32ab: pīḍyate na kadā cit syād ajarāmaratāṃ gataḥ
15.32cd: sparśāvṛtijavijñāna gītavac ca caturdaśa
15.33ab: bhedāḥ saha phalair jñeyāḥ pūrvakālānusārataḥ
15.33cd: kiṃ tv atra cintayed dehaṃ svadehādibhir āvṛtam
15.34ab: saṃdadhānaḥ svakaṃ cetaḥ śrotrākāśe vicakṣaṇaḥ
15.34cd: dūrāc chravaṇavijñānaṃ ṣaṇmāsād upajāyate
15.35ab: tribhiḥ saṃvatsarair devi brahmāṇḍāntar udīritam
15.35cd: śṛṇoti sa sphuṭaṃ sarvaṃ jarāmaraṇavarjitaḥ
15.36ab: tatrākāśoktavat sarvaṃ svadehādy anucintayet
15.36cd: śrotrāvaraṇajaṃ sarvaṃ phalam āpnoti pūrvavat
15.37ab: manovatīm ato vakṣye dhāraṇāṃ sarvasiddhidām
15.37cd: yayā saṃsiddhayā devi sarvasiddhiphalaṃ labhet
15.38ab: mana eva manuṣyāṇāṃ kāraṇaṃ bandhamokṣayoḥ
15.38cd: tasmāt tad abhyasen mantrī yadīcchen mokṣam akṣayam
15.39ab: tad ardhacandrasaṃkāśam adhovaktraṃ hṛdi sthitam
15.39cd: cintayan māsamātreṇa pratibhāṃ pratipatsyate
15.40ab: akasmāt paśyate kiṃ cid akasmāc chṛṇute tathā
15.40cd: sarvendriyātmakaṃ jñānaṃ akasmāc ca kva cit kva cit
15.41ab: svasvakendriyavijñānaṃ saṃpaśyed vatsaratrayāt
15.41cd: bhavate yogayuktasya yoginaḥ suparisphuṭam
15.42ab: svadehādikam apy atra pūrvoktavad anusmaran
15.42cd: cittāvaraṇavijñānaṃ prāpya somaguṇaṃ labhet
15.43ab: ity ekādaśa gītāni samabhyasyāni te tathā
15.43cd: indriyāṇi yataḥ sarvaṃ phalam eṣu pratiṣṭhitam
15.44ab: bandhamokṣāv ubhāv etāv indriyāṇi jagur budhāḥ
15.44cd: vigṛhītāni bandhāya vimuktāni vimuktaye
15.45ab: etāni vyāpake bhāve yadā syur manasā saha
15.45cd: vimuktānīti vidvadbhir jñātavyāni tadā priye
15.46ab: yadā tu viṣaye kvāpi pradeśāntaravartini
15.46cd: saṃsthitāni tadā tāni baddhānīti pracakṣate
15.47ab: ity ayaṃ dvividho bhāvaḥ śuddhāśuddhaprabhedataḥ
15.47cd: indriyāṇāṃ samākhyātaḥ siddhayogīśvarīmate</p>

<p>iti śrīmālinīvijayottare tantre 'kṣadhāraṇādhikāraḥ pañcadaśaḥ
samāptaḥ</p>

<p>dhāraṇādhikāraḥ ṣoḍaśaḥ</p>

<p>16.1ab: atha garvamayīṃ divyāṃ dhāraṇāṃ dhāraṇottamām
16.1cd: mahāgarvakarīṃ vakṣye yogināṃ yogavandite
16.2ab: ṣoḍaśāraṃ smarec cakram ātmadeham ananyadhīḥ
16.2cd: eṣo 'ham iti saṃcintya svakāryaparivāritam
16.3ab: apradhṛṣyo bhaved yogī vatsaratritayena tu
16.3cd: mamatvam acyutaṃ tasya bhavet sarvatra kutra cit
16.4ab: tādṛgrūpasya cakrasya nābhiṃ mūrtiṃ svakāṃ smaran
16.4cd: cintayet sarvam evāhaṃ mayi sarvam avasthitam
16.5ab: tato 'haṅkāravijñānaṃ prāpnotīti kim adbhutam
16.5cd: hṛccakre samanudhyāyan matsvarūpam atandritaḥ
16.6ab: avilambam avāpnoti garvāvaraṇajaṃ phalam
16.6cd: bimbādikaṃ kramāt sarvaṃ cintayan nīlalohitam
16.7ab: tadbhavaṃ sarvam āpnoti daśāvasthāpracoditam
16.7cd: iti garvamayī proktā prajāpatiguṇapradā
16.8ab: udyadādityabimbābhaṃ hṛdi padmam anusmaran
16.8cd: dharmādibhāvasaṃyuktam aṣṭapatraṃ sakarṇikam
16.9ab: māsena sthirabuddhiḥ syāt ṣaḍbhiḥ śrutidharo bhavet
16.9cd: tribhir abdaiḥ svayaṃ kartā śāstrāṇāṃ saṃprajāyate
16.10ab: svāṃ tatra cintayen mūrtiṃ buddhitattvaṃ prapaśyati
16.10cd: tadīśajñānam āpnoti brahmāṇam anucintayan
16.11ab: vedān udgirate suptaḥ samādhistho 'thavā muniḥ
16.11cd: susthirās te sadābhyāsād anadhītā api sphuṭam
16.12ab: bimbādikaṃ kramāt sarvaṃ pūrvoktam anucintayan
16.12cd: prāpnoti brāhmam aiśvaryaṃ buddhyāvaraṇam āśritam
16.13ab: hṛdi bimbaṃ raver dhyāyet tadantaḥ somamaṇḍalam
16.13cd: evam abhyasatas tasya ṣaṇmāsād upajāyate
16.14ab: divyacakṣur anāyāsāt siddhiḥ syād vatsaratrayāt
16.14cd: svadehaṃ cintayaṃs tatra guṇajñānam avāpsyati
16.15ab: liṅgākāraṃ smaran dīptaṃ tadīśatvam avāpnuyāt
16.15cd: bimbādi pūrvavad dhyāyan daśakaṃ daśakātmakam
16.16ab: phalam āpnoty asaṃdehād guṇāvaraṇasaṃsthitam
16.16cd: caturviṃśaty amī proktāḥ pratyekaṃ daśapañcadhā
16.17ab: dhāraṇāḥ kṣmāditattvānāṃ samāsād yogināṃ hitāḥ
16.17cd: trayodaśātmake bhede ṣaḍ anyāḥ saṃsthitā yathā
16.18ab: yoginām anuvarṇyante tathā yogaprasiddhaye
16.18cd: dehaṃ muktvā svarūpeṇa nānyat kiṃ cid iti smaret
16.19ab: sitapadmāsanāsīnaṃ maṇḍalatritayopari
16.19cd: evam atra sthirībhūte māsamātreṇa yogavit
16.20ab: sarvavyādhivinirmukto bhavatīti kim adbhutam
16.20cd: ṣaṇmāsād asya vijñānaṃ jāyate pṛthivītale
16.21ab: abdāj jarādinirmuktas tribhiḥ puṃstattvadṛg bhavet
16.21cd: hṛdadhaḥ paṅkaje 'traiva dvādaśārdhāṅgulāṃ tanum
16.22ab: hṛdantāṃ bhāvayet svākyāṃ ṣaṇmāsān mṛtyujid bhavet
16.22cd: tribhir abdaiḥ samāpnoti puṃstattveśvaratulyatām
16.23ab: bimbādau pūrvavat sarvaṃ tatra saṃcintite sati
16.23cd: phalam āpnoty asaṃdehāt puruṣāvaraṇasthitam
16.24ab: etad vedāntavijñānaṃ samāsād upavarṇitam
16.24cd: kapilasya purā proktam etad vistaraśo mayā
16.25ab: śaratsaṃdhyābhrasaṃghābhaṃ svadeham anucintayan
16.25cd: vītarāgatvam abhyeti ṣaḍbhir māsair na saṃśayaḥ
16.26ab: jarāmaraṇanirmukto varṣeṇaivopajāyate
16.26cd: tryabdāj jñānam avāpnoti rāgāvaraṇajaṃ mahat
16.27ab: raktaṃ saṃcintayed dehaṃ saṃpūrṇābhroparisthitam
16.27cd: māsaṣaṭkam anudvigno vītarāgatvasiddhaye
16.28ab: smaran saṃvatsare samyaṅ mṛtyunā na prapīḍyate
16.28cd: tribhir abdair jitadvandvo rāge ca samatāṃ vrajet
16.29ab: raktapadmasthitaṃ raktaṃ pañcaparvaṃ hṛdāvadhi
16.29cd: dhyāyan phalam avāpnoti pūrvoktam akhilaṃ kramāt
16.30ab: bimbādi cātra pūrvoktam anucintayato muhuḥ
16.30cd: phalaṃ bhavati niḥśeṣaṃ rañjakāvṛtisaṃbhavam
16.31ab: hṛdi padmaṃ sitaṃ dhyāyed dvyaṣṭapatraṃ sakesaram
16.31cd: sarvāmṛtamayaṃ divyaṃ candrakalpitakarṇikam
16.32ab: niścalaṃ tatra saṃyamya ceto nidrāntam ātmanaḥ
16.32cd: tato yat paśyate svapne tathyaṃ tat tasya jāyate
16.33ab: evam abhyasatas tasya buddhipadmoditaṃ phalam
16.33cd: sarvaṃ prajāyate tasya tatkālakramayogataḥ
16.34ab: caturaṅguladehādi sarvaṃ tatra vicintayan
16.34cd: pūrvavat sarvam āpnoti vidyātattvasamudbhavam
16.35ab: hṛdayād ekam ekaṃ tu vyatikramyārdham aṅgulam
16.35cd: pṛthak cakratrayaṃ dhyāyed raktanīlāsitaṃ kramāt
16.36ab: tatratyadvyekaparvaṃ tu puruṣaṃ tatsamadyutim
16.36cd: bimbādikaṃ ca yat proktaṃ tattvatrayam idaṃ mahat
16.37ab: trayodaśātmakaṃ bhedam etadantaṃ vidur budhāḥ
16.37cd: ekādaśaprabhedena tattvadvayam athocyate
16.38ab: kaṇṭhakūpāvadhau cakre pañcāre nābhisaṃsthitam
16.38cd: dhyāyet svarūpam ātmīyaṃ dīptanetropalabdhavat
16.39ab: kṣityādikālatattvānte yad vastu sthitam adhvani
16.39cd: sarvaṃ prasādhya yogīndro na kālenābhibhūyate
16.40ab: bimbādike 'pi tatrasthe yoginām anucintite
16.40cd: bhavatīti kilāścaryam anāyāsena tatphalam
16.41ab: kaṇṭhākāśe sthiraṃ cetaḥ kurvan yogī dine dine
16.41cd: māyotthaṃ phalam āpnoti bimbādāv api tatrage
16.42ab: kaṇṭhakūpavidhānābhaṃ rāhugrastendubimbavat
16.42cd: cintayan na punar yāti māyāder vaśavartitām
16.43ab: tad eva tatra svarbhānumuktavat paricintayan
16.43cd: tejodehādikaṃ cāpi prāpnoti parameśatām
16.44ab: madhyandinakarākāraṃ lambakasthaṃ vicintayet
16.44cd: samastamantracakrasya rūpaṃ yat sāmudāyikam
16.45ab: tataḥ kālakramād yogī mantratvam adhigacchati
16.45cd: anuṣaṅgaphalaṃ cātra pūrvoktaṃ sarvam iṣyate
16.46ab: mūrtiṃ tatraiva saṃcintya mantreśatvam avāpnuyāt
16.46cd: tadadhodīpakaṃ tejo dhyātvā tatpatitāṃ vrajet
16.47ab: sabāhyābhyantaraṃ tasmād adhordhvaṃ vyāpi ca smaran
16.47cd: tejo mantreśvareśānapadān na cyavate naraḥ
16.48ab: baddhvā padmāsanaṃ yogī parābījam anusmaran
16.48cd: bhruvor madhye nyasec cittaṃ tadbahiḥ kiṃ cid agrataḥ
16.49ab: nimīlitākṣo hṛṣṭātmā śabdālokavivarjite
16.49cd: paśyate puruṣaṃ tatra dvādaśāṅgulam āyatam
16.50ab: tatra cetaḥ sthiraṃ kuryāt tato māsatrayopari
16.50cd: sarvāvayavasaṃpūrṇaṃ tejorūpam acañcalam
16.51ab: prasannam indusaṃkāśaṃ paśyati divyacakṣuṣā
16.51cd: taṃ dṛṣṭvā puruṣam divyaṃ kālajñānaṃ pravartate
16.52ab: aśiraske bhaven mṛtyuḥ ṣaṇmāsābhyantareṇa tu
16.52cd: vañcanaṃ tatra kurvīta yatnāt kālasya yogavit
16.53ab: brahmarandhropari dhyāyec candrabimbam akalmaṣam
16.53cd: sravantam amṛtaṃ divyaṃ svadehāpūrakaṃ bahu
16.54ab: tenāpūritam ātmānaṃ cetonālānusarpiṇā
16.54cd: sabāhyābhyantaraṃ dhyāyan daśāhān mṛtyujid bhavet
16.55ab: mahāvyādhivināśe 'pi yogam enaṃ samabhyaset
16.55cd: pratyaṅgavyādhināśāya pratyaṅgagam anusmaran
16.56ab: dhūmravarṇaṃ yadā paśyen mahāvyādhis tadā bhavet
16.56cd: kṛṣṇe kuṣṭham avāpnoti nīle śītalikābhayam
16.57ab: hīnacakṣuṣi tadrogaṃ nāsāhīne tadātmakam
16.57cd: yad yad aṅgaṃ na paśyeta tatra tadvyādhim ādiśet
16.58ab: ātmano vā pareṣāṃ vā yogī yogapathe sthitaḥ
16.58cd: varṣais tu pañcabhiḥ sarvam vidyātattvāntam īśvari
16.59ab: vetti bhuṅkte ca satataṃ na ca tasmāt prahīyate
16.59cd: tatrasthe tejasi dhyāte sarvadehavisarpiṇi
16.60ab: pūrvoktaṃ sarvam āpnoti tatkālakramayogataḥ
16.60cd: athordhvavyāpini dhyāne tatra tasmād akhaṇḍitaḥ
16.61ab: sarvamantreśvareśatvān na bhūyo 'pi nivartate
16.61cd: evaṃ lalāṭadeśe 'pi mahādīptam anusmaran
16.62ab: prapaśyaty acirād eva varṇāṣṭakayutaṃ kramāt
16.62cd: indranīlapratīkāśaṃ śikhikaṇṭhasamadyuti
16.63ab: rājāvartanibhaṃ cānyat tathā vaiḍūryasaṃnibham
16.63cd: puṣparāganibhaṃ cānyat pravālakasamadyuti
16.64ab: padmarāgapratīkāśam anyac candrasamadyuti
16.64cd: tāṃ dṛṣṭvā paramāṃ jyotsnāṃ divyajñānaṃ pravartate
16.65ab: vihārapādacārādi tataḥ sarvaṃ pravartate
16.65cd: adhordhvaṃ vyāpini dhyāte na tasmāc cyavate padāt
16.66ab: ity etat sarvam ākhyātaṃ lakṣyabhedavyavasthitam
16.66cd: adhunā cittabhedo 'pi samāsād upadiśyate
16.67ab: piśācānantaparyantaguṇāṣṭakasamīhayā
16.67cd: tattadrūpaguṇaṃ kuryāt samyag īśe sthiraṃ manaḥ
16.68ab: itīśvarapadāntasya mārgasyāsya pṛthak pṛthak
16.68cd: yathopāsā tathākhyātā yogināṃ yogasiddhaye</p>

<p>iti śrīmālinīvijayottare tantre dhāraṇādhikāraḥ ṣoḍaśaḥ samāptaḥ</p>

<p>saptadaśaḥ ṣaḍaṅgayogādhikāraḥ</p>

<p>17.1ab: athaitat sarvam uddiṣṭaṃ yadi na sphuṭatāṃ vrajet
17.1cd: sphuṭīkṛte 'sthire tatra na manas tiṣṭhate sphuṭam
17.2ab: gatibhaṅgaṃ tatas tasya prāṇāyāmena kārayet
17.2cd: sa ca pañcavidhaḥ proktaḥ pūrakādiprabhedataḥ
17.3ab: pūrakaḥ kumbhakaś caiva recako hy apakarṣakaḥ
17.3cd: utkarṣaḥ pañcamo jñeyas tadabhyāsāya yogibhiḥ
17.4ab: pūrakaḥ pūraṇād vāyor dvedhā ṣoḍhā ca gīyate
17.4cd: svabhāvapūraṇād eko virecyānyaḥ prapūritaḥ
17.5ab: nāsāmukhordhvatālūnāṃ randhrabhedād vibhidyate
17.5cd: bhinnaḥ ṣoḍhātvam abhyeti punar bhedair anantatām
17.6ab: kumbhaḥ pañcavidho jñeyas tatraikaḥ pūritād anu
17.6cd: vidhṛto recakāt paścād dvitīyaḥ parikīrtitaḥ
17.7ab: dvayor ante dvayaṃ cānyat svabhāvasthaś ca pañcamaḥ
17.7cd: sthānāntaraprabhedena gacchaty eṣo 'py anantatām
17.8ab: recakaḥ pūrvavaj jñeyo dvidhābhūtaḥ ṣaḍātmakaḥ
17.8cd: sthānasaṃstambhito vāyus tasmād utkṛṣya nīyate
17.9ab: yo 'nyapradeśasaṃprāptyai sa utkarṣaka iṣyate
17.9cd: tasmād api punaḥ sthānaṃ yato nītas tadāhṛtaḥ
17.10ab: apakarṣaka ity ukto dvāv apy etāv anekadhā
17.10cd: eṣām abhyasanaṃ kuryāt padmakādyāsanasthitaḥ
17.11ab: adhamaḥ sakṛdudghāto madhyamo dviguṇo mataḥ
17.11cd: jyeṣṭhaḥ syād yas trirudghātaḥ sa ca dvādaśamātrakaḥ
17.12ab: trirjānuveṣṭanān mātrā triguṇāc choṭikātrayāt
17.12cd: ajitāṃ nākramen mātrāṃ vāyudoṣanivṛttaye
17.13ab: pratyaṅgadhāraṇād vāyuṃ na ca cakṣuṣi dhārayet
17.13cd: nābhihṛttālukāntasthe vidhṛte maruti kramāt
17.14ab: catasro dhāraṇā jñeyāḥ śikhyambvīśāmṛtātmikāḥ
17.14cd: yad yatra cintayed dravyaṃ tat tat sarvagataṃ smaret
17.15ab: bindunādātmakaṃ rūpam īśānī dhāraṇā śritā
17.15cd: amṛtāyāṃ smared induṃ kālatyāgoktavartmanā
17.16ab: dhāraṇābhir ihaitābhir yogī yogapathe sthitaḥ
17.16cd: heyaṃ vastu parityajya yāyāt padam anāmayam
17.17ab: trivedadvīndusaṅkhyātasamudghātās tv imā matāḥ
17.17cd: etābhir apy adho 'py uktaṃ phalaṃ prāpnoty anuttamam
17.18ab: yogāṅgatve samāne 'pi tarko yogāṅgam uttamam
17.18cd: heyādyālocanāt tasmāt tatra yatnaḥ praśasyate
17.19ab: mārge cetaḥ sthirībhūtaṃ heye 'pi viṣayecchayā
17.19cd: prerya tenānayet tāvad yāvat padam anāmayam
17.20ab: tadarthabhāvanāyuktaṃ mano dhyānam udāhṛtam
17.20cd: tad eva paramaṃ jñānaṃ bhāvanāmayam iṣyate
17.21ab: muhūrtād eva tatrasthaḥ samādhiṃ pratipadyate
17.21cd: tatrāpi ca suniṣpanne phalaṃ prāpnoty abhīpsitam
17.22ab: yat kiṃ cic cintayed vastu nānyatvaṃ pratipadyate
17.22cd: tena tanmayatām āpya bhavet paścād abhāvavat
17.23ab: pañcatām iva saṃprāptas tīvrair api na cālyate
17.23cd: tataḥ śabdādibhir yogī yoginīkulanandanaḥ
17.24ab: ity anena vidhānena pratyāhṛtya mano muhuḥ
17.24cd: prāṇāyāmādikaṃ sarvaṃ kuryād yogaprasiddhaye
17.25ab: sarvam apy athavā bhogaṃ manyamāno virūpakam
17.25cd: svaśarīraṃ parityajya śāśvataṃ padam ṛcchati
17.26ab: tadā pūrvoditaṃ nyāsaṃ kālānalasamaprabham
17.26cd: viparītavidhānena kuryāt skṛkchindiyuggatam
17.27ab: āgneyīṃ dhāraṇāṃ kṛtvā sarvamarmapratāpinīm
17.27cd: pūrayed vāyunā deham aṅguṣṭhān mastakāntikam
17.28ab: tam utkṛṣya tato 'ṅguṣṭhād brahmarandhrāntam ānayet
17.28cd: chedayet sarvamarmāṇi mantreṇānena yogavit
17.29ab: jīvam ādidvijārūḍhaṃ śiromālādisaṃyutam
17.29cd: kṛtvā tadagre kurvīta dvijam ādyam ajīvakam
17.30ab: ity eṣā kathitā kāla rātrir marmanikṛntanī
17.30cd: naināṃ samuccared devi ya icched dīrghajīvitam
17.31ab: śatārdhoccārayogena jāyate mūrdhni vedanā
17.31cd: evaṃ pratyayam ālocya mṛtyujiddhyānam āśrayet
17.32ab: nipīḍya taṃ tatas tatra bindunādādicintakaḥ
17.32cd: vegād utkṛṣya tatrasthaṃ kālarātryā visarjayet
17.33ab: anena kramayogena ane yojitaḥ parame pade
17.33cd: samayy api mahādevi dīkṣoktaṃ phalam aśnute
17.34ab: [lacuna] siddhayogeśvarīmate
17.34cd: tatsakāśād bhavet siddhiḥ sarvamantroktalakṣaṇā
17.35ab: tad eva mantrarūpeṇa manuṣyaiḥ samupāsyate
17.35cd: eṣa te jñeyasadbhāvaḥ kathitaḥ suravandite
17.36ab: abhaktasya guhasyāpi nākhyeyo jātucit tvayā
17.36cd: udaraṃ sarvam āpūrya brahmarandhrāntam āgatam
17.37ab: vāyuṃ bhramaṇayogena tatas taṃ prerayet tathā
17.37cd: yāvat prāṇapradeśāntaṃ yogināṃ manasepsitam
17.38ab: prāpyate punar āvṛtya tathaiva nābhimaṇḍalam
17.38cd: evaṃ samabhyaset tāvad yāvad vāsarasaptakam
17.39ab: tadāprabhṛti saṃyuktaḥ karṣayet tridaśān api
17.39cd: anenākṛṣya vijñānaṃ sarvayoginiṣevitam
17.40ab: gṛhṇīyād yogayuktātmā kim anyaiḥ kṣudraśāsanaiḥ
17.40cd: prathamaṃ mahatī ghūrṇir abhyāsāt tasya jāyate
17.41ab: tataḥ prakampo deveśi jvalatīva tato 'py aṇuḥ</p>

<p>iti śrīmālinīvijayottare tantre saptadaśo yogāṅgādhikāraḥ samāptaḥ</p>

<p>paramavidyādhikāro 'ṣṭādaśaḥ</p>

<p>18.1ab: śṛṇu devi paraṃ guhyam aprāpyam akṛtātmanām
18.1cd: yan na kasya cid ākhyātaṃ tad adya kathayāmi te
18.2ab: sarvam anyat parityajya cittam atra niveśayet
18.2cd: mṛcchailadhāturatnādibhavaṃ liṅgaṃ na pūjayet
18.3ab: yajed ādhyātmikaṃ liṅgaṃ yatra līnaṃ carācaram
18.3cd: bahir liṅgasya liṅgatvam anenādhiṣṭhitaṃ yataḥ
18.4ab: ataḥ prapūjayed etat paramādvaitam āśritaḥ
18.4cd: anudhyānena deveśi pareṇa paramāṇunā
18.5ab: yo 'nudhyātaḥ sa evaital liṅgaṃ paśyati nāparaḥ
18.5cd: yad etat spandanaṃ nāma hṛdaye samavasthitam % 5
18.6ab: tatra cittaṃ samādhāya kampa udbhava eva ca
18.6cd: tatra praśāntim āpnoti māsenaikena yogavit
18.7ab: hṛdayād utthitaṃ liṅgaṃ brahmarandhrāntam īśvari
18.7cd: svaprabhoddyotitāśeṣadehāntam amaladyuti
18.8ab: tatraiva paśyate sarvaṃ mantrajālaṃ mahāmatiḥ
18.8cd: tanmastakaṃ samāruhya māsamātram ananyadhīḥ
18.9ab: tatas tatra suniṣpanne ṣaṇmāsāt sarvasiddhayaḥ
18.9cd: etal liṅgam avijñāya yo liṅgī liṅgam āśrayet
18.10ab: vṛthāḷpariśramas tasya na liṅgaphalam aśnute
18.10cd: śaivam etan mahāliṅgam ātmaliṅge [na] siddhyati
18.11ab: siddhe 'tra liṅgaval liṅgī liṅgastho liṅgavarjitaḥ
18.11cd: bhavatīti kim āśrayam etasmāl liṅgaliṅitaḥ
18.12ab: anena liṅgaliṅgena yadā yogī bahir vrajet
18.12cd: tadā liṅgīti vijñeyaḥ purāntaṃ liṅgam iṣyate
18.13ab: etasmāl liṅgavijñānād yogino liṅgitāḥ smṛtāḥ
18.13cd: anenādiṣṭhitāḥ mantrāḥ śāntaraudrādibhedataḥ
18.14ab: bhavantīti kimāścaryaṃ tadbhāvagatacetasaḥ
18.14cd: raudraṃ bhāvaṃ samśritya yadi yogaṃ samabhyaset
18.15ab: durnirīkṣyo bhavet sarvaiḥ sadevāsuramānuṣaiḥ
18.15cd: gamāgamavinirmuktaḥ sarvadṛṣṭir akātaraḥ
18.16ab: muhūrtaṃ tiṣṭhate yāvat tāvad eveśam āpnuyāt
18.16cd: āviṣṭaḥ paśyate sarvaṃ sūryakoṭisamadyuti
18.17ab: yat tad akṣaram avyaktaṃ śaivaṃ bhairavam ity api
18.17cd: taṃ dṛṣṭvā vatsarārdhena yogī sarvajñatām iyāt
18.18ab: ya evainaṃ samāsādya yas tṛptim adhigacchati
18.18cd: na ca kṛtrimayogeṣu sa muktaḥ sarvabandhanaiḥ
18.19ab: prāṇāyāmādikair liṅgair yogāḥ syuḥ kṛtrimā matāḥ
18.19cd: tena te 'kṛtakasyāsya kalāṃ nārhanti ṣoḍaśīm
18.20ab: etat samabhyasan yogī divyacihnāni paśyati
18.20cd: upaviṣṭa ṛjur yogī na kiñ cid api cintayet
18.21ab: muhūrtān nirdahet sarvaṃ dehastham akṛtaṃ kṛtam
18.21cd: dahyamānasya tasyeha prakampānubhavo bhavet
18.22ab: tatas tatra sthirībhūte jyotir antaḥ prakāśate
18.22cd: tāṃ dṛṣṭvā paramāṃ dīptiṃ divyajñānaṃ pravartate
18.23ab: svatantraśivatām eti bhuñjāno viṣayān api
18.23cd: animīlitadivyākṣo yāvad āste muhūrtakam
18.24ab: tasmāt sarvagataṃ bhāvam ātmanaḥ pratipadyate
18.24cd: tam eva bhāvayed yatnāt sarvasiddhiphalepsayā
18.25ab: tatas taṃ bhāvayed yogī kampamāno 'tyanulbaṇam
18.25cd: tataḥ prapaśyate tejo lalāṭāgre samantataḥ
18.26ab: dṛṣṭvā tatparamaṃ tejo divyajñānam avāpnuyāt
18.26cd: ṣaḍbhir māsair anāyāsād vatsareṇa prasiddhyati
18.27ab: śivatulyabalo bhūtvā yatreṣṭaṃ tatra gacchati
18.27cd: cetaḥ sarvagataṃ kṛtvā muhūrtād eva yogavit
18.28ab: śakyāveśam avāpnoti prakampānubhavātmakam
18.28cd: tatas tatra sthirībhūte māsamātreṇa yogavit
18.29ab: śāktaṃ prapaśyate tejaḥ sabāhyābhyantare sthiram
18.29cd: tatra samyak suniṣpanne sarvendriyajam ādarāt
18.30ab: tatra sphuṭam avāpnoti vijñānam anivāritam
18.30cd: sarvagaṃ cātra vijñeyaṃ yad akṣarthena saṃgatam
18.31ab: evamevedam ākhyātaṃ tattvaṃ paryāyabhedataḥ
18.31cd: karmendriyāṇi buddhyantaṃ parityajya samastakam
18.32ab: bhāvayet paramāṃ śaktiṃ sarvatraiva vicakṣaṇaḥ
18.32cd: niścalaṃ tu manaḥ kṛtvā yāvat tanmayatāṃ gataḥ
18.33ab: tāvat sarvagata bhāvaṃ kṣaṇamātrāt prapadyate
18.33cd: nirdahya pāśajālāni yatheṣṭaṃ phalam āpnuyāt
18.34ab: tasmāt samabhyased enaṃ kṛtvā niścayam ātmanaḥ
18.34cd: yatrādhāravinirmukto jīvo layam avāpsyati
18.35ab: tatsthānaṃ sarvamantrāṇām utpattikṣetram iṣyate
18.35cd: dvividhaṃ tatparijñeyaṃ bāhyābhyantarabhedataḥ
18.36ab: prayātavādhikāḷmātrā sā jñeyā sarvasiddhidā
18.36cd: athavā gacchatas tasya svapnavṛttyā vicakṣaṇaḥ
18.37ab: nirodhaṃ madhyame sthāne kurvīta kṣaṇamātrakam
18.37cd: paśyate tatra cicchaktiṃ tuṭimātrām akhaṇḍitām
18.38ab: tad eva paramaṃ tattvaṃ tasmāj jātam idaṃ jagat
18.38cd: sa eva mantradehas tu sidhhayogīśvarīmate
18.39ab: tenaivāliṅgitā mantrāḥ sarvasiddhiphalapradāḥ
18.39cd: īṣadvyāvṛttavarṇas tu heyopādeyavarjitaḥ
18.40ab: yāṃ saṃvittim avāpnoti śivatattvaṃ tad ucyate
18.40cd: tatra cittaṃ sthirīkurvan sarvajñatvam avāpnuyāt
18.41ab: tatraiva divyacihnāni paśyate ca na saṃśayaḥ
18.41cd: yatraiva kutra cid gātre vikāra upajāyate
18.42ab: saṃkalpapūrvako devi tat tattvaṃ tattvam uttamam
18.42cd: tad abhyasen mahāyogī sarvajñatvajigīṣayā
18.43ab: prāpnoti paramaṃ sthānaṃ bhuktvā siddhiṃ yathepsitām
18.43cd: gandhapuṣpādibhir yogī nityam ātmānam ādarāt
18.44ab: brahmarandhrapradeśe tu pūjayed bhāvato 'pi vā
18.44cd: dravaddravyasamāyogāt snapanaṃ tasya jāyate
18.45ab: gandhapuṣpādigandhasya grahaṇaṃ yajanaṃ matam
18.45cd: ṣaḍrasāsvādanaṃ tasya naivedyāya prakalpate
18.46ab: yam evoccārayed varṇaṃ sa japaḥ parikīrtitaḥ
18.46cd: tatra cetaḥ samādhāya dahyamānasya vastunaḥ
18.47ab: jvālanatas tiṣṭhate yāvat tāvad dhomaḥ kṛto bhavet
18.47cd: yad eva paśyate rūpaṃ tad eva dhyānam iṣyate
18.48ab: prasaṅgād idam uddiṣṭam advaitayajanaṃ mahat
18.48cd: udayārkasamābhāsam ūrdhvadvāre manaḥ sthiram
18.49ab: hṛdi vāḷtat tathā kuryād dvādaśānte 'thavāpnuyāt
18.49cd: tato māsārdhamātreṇa tadrūpam upalabhyate
18.50ab: upalabdhaṃ tad abhyasya sarvajñatvāya kalpate
18.50cd: vastreṇa mukham ācchādya yogī lakṣye niyojayet
18.51ab: nābhikandād adhastāt tu yāvat tattvaṃ śikhāv adhi
18.51cd: sūkṣmatārakasaṃkāśaṃ raśmijvālākarālitam
18.52ab: prāṇaśaktyavasāne tu paśyate rūpam ātmanaḥ
18.52cd: tad evābhyāsato devi vikāsam upagacchati
18.53ab: tanmukhaṃ sarvamantrāṇāṃ sarvatantreṣu paṭhyate
18.53cd: tato 'sya māsamātreṇa kā cit saṃvittir iṣyate
18.54ab: yataḥ sarvaṃ vijānāti hṛdaye saṃvyavasthitaṃ
18.54cd: tāṃ jñātvā kasya cid yogī na samyak pratipādayet
18.55ab: adhyāyāt kathanaṃ kuryān nākāle mṛtyum āpnuyāt
18.55cd: mṛto 'pi śvabhrasaṃghāte krameṇa paripacyate
18.56ab: evaṃ jñātvāḷmahādevi svahitaṃ samupārjayet
18.56cd: śiṣyo 'py anyāyato gṛhṇan narakaṃ pratipadyate
18.57ab: na ca tatkālam āpnoti vacas tv avitathaṃ mama
18.57cd: nyāyena jñānam āsādya paścān na pratipadyate
18.58ab: tadā tasya prakurvīta vijñānāpahṛtiṃ budhaḥ
18.58cd: dhyātvā tam agrataḥ sthāpya svarūpeṇaiva yogavit
18.59ab: ṣaḍvidhaṃ vinyasen mārgaṃ tasya dehe puroktavat
18.59cd: tatas taṃ dīpam ālokya tadaṅguṣṭhāgrataḥ kramāt
18.60ab: nayet tejaḥ samāhṛtya dvādaśāntam ananyadhīḥ
18.60cd: tatas taṃ tatra saṃcintya śivenaikatvam āgatam
18.61ab: tatra dhyāyet tamorūpaṃ tirobhāvanaśīlanam
18.61cd: patantīṃ tena mārgeṇa hy aṅguṣṭhāgrāntam āgatām
18.62ab: sabāhyābhyantaraṃ dhyāyen niviḍāñjanasaprabhām
18.62cd: anena vidhinā tasya mūḍhabuddher durātmanaḥ
18.63ab: vijñānamantravidyādyā na kurvanty upakāritām
18.63cd: cittābhisandhimātreṇa hy adṛṣṭasyāpi jāyate
18.64ab: kathaṃ cid upalabdhasya nityam evāpakāriṇaḥ
18.64cd: athavā sūryabimbābhaṃ dhyātvā vicchedyam agrataḥ
18.65ab: svarbhānurūpayā śaktyā grastaṃ tam anucintayet
18.65cd: aparādhasahasrais tu kopena mahtānvitah
18.66ab: vidhim enaṃ prakurvīta krīḍārthaṃ na tu jātu cit
18.66cd: anena vidhinā bhraṣṭo vijñānād apareṇa ca
18.67ab: na śakyo yojituṃ bhūyo yāvat tenaiva noddhṛtaḥ
18.67cd: karuṇākṛṣṭacittas tu tasya kṛtvā viśodhanam
18.68ab: prāṇāyāmādibhis tīvraiḥ prāyaścittaiṛ vidhiśrutaiḥ
18.68cd: tatas tasya prakurvīta dīkṣāṃ pūrvoktavartmanā
18.69ab: tataḥ sarvam avāpnoti phalaṃ tasmād ananyadhīḥ
18.69cd: evaṃ jñātvā prayatnena gurum āsādayet sudhīḥ
18.70ab: yataḥ saṃtoṣa utpannaḥ śivajñānāmṛtātmakaḥ
18.70cd: na tasyānveṣayed vṛttaṃ śubhaṃ vā yadi vāśubham
18.71ab: sa eva tad vijānāti yuktaṃ vāyuktam eva vā
18.71cd: akāryeṣu yadā saktaḥ prāṇadvayāpahāriṣu
18.72ab: tadā nivāraṇīyo 'sau praṇatena vipaścitā
18.72cd: tenātivāryamāṇo 'pi yady asau na nivartate
18.73ab: tadānyatra kva cid gatvā śivam evānucintayet
18.73cd: eṣa yogavidhiḥ proktaḥ samāsād yogināṃ hitaḥ
18.74ab: nātra śuddhir na cāśuddhir na bhakṣyādivicāraṇam
18.74cd: na dvaitaṃ nāpi cādvaitaṃ liṅgapūjādikaṃ na ca
18.75ab: na cāpi tatparityāgo niṣparigrahatāpi vā
18.75cd: saparigrahatā vāpi jaṭābhasmādisaṃgrahaḥ
18.76ab: tattyāgo na vratādīnāṃ caraṇācaraṇaṃ ca yat
18.76cd: kṣetrādisaṃpraveśaś ca samayādiprapālanam
18.77ab: parasvarūpaliṅgādi nāmagotrādikaṃ ca yat
18.77cd: nāsmin vidhīyate kiṃ cin na cāpi pratiṣidhyate
18.78ab: vihitaṃ sarvam evātra pratiṣiddham athāpi vā
18.78cd: kiṃ tv etad atra deveśi niyamena vidhīyate
18.79ab: tattve cetaḥ sthirīkāryaṃ suprayatnena yoginā
18.79cd: tac ca yasya yathaiva syāt sa tathaiva samācaret
18.80ab: tattve niścalacittas tu bhuñjāno viṣayān api
18.80cd: na saṃspṛśyeta doṣaiḥ sa padmapatram ivāmbhasā
18.81ab: viṣāpahārimantrādisaṃnaddho bhakṣayann api
18.81cd: viṣaṃ na muhyate tena tadvad yogī mahāmatiḥ
18.82ab: ity etat kathitaṃ devi kim anyat paripṛcchasi</p>

<p>iti śrīmālinīvijayottare tantre paramavidyādhikāro 'ṣṭādaśaḥ</p>

<p>kulacakrādhikāra ekonaviṃśaḥ</p>

<p>19.1ab: athainaṃ paramaṃ yogavidhim ākarṇya śāṅkarī
19.1cd: punar āha prasannāsyā praṇipatya jagadgurum
19.2ab: sādhyatvena śrutā deva bhinnayonis tu mālinī
19.2cd: vidyātrayaṃ savidyāṅgaṃ vidhivac cāvadhāritam
19.3ab: adhunā śrotum icchāmi hy abhinnā sādhyate katham
19.3cd: hitāya sādhakendrāṇāṃ prasādād vaktum arhasi
19.4ab: evam ukto maheśānyā jagatāṃ patir ādarāt
19.4cd: vikasadvadanāmbhojaḥ pratyuvāca vaco 'mṛtam
19.5ab: ārirādhayiṣuḥ śaṃbhuṃ kuloktavidhinā budhaḥ
19.5cd: kulacakraṃ yajed ādau budho dīkṣoktavartmanā
19.6ab: tato japet parām śaktiṃ lakṣam ekam akhaṇḍitam
19.6cd: parābījapuṭāntaḥsthāṃ na drutāṃ na vilambitām
19.7ab: tadvat khaṇḍāṣtakaṃ cāsyā lakṣaṃ lakṣam akhaṇḍitam
19.7cd: japet kuleśvarasyāpi lakṣaṣaṭkam ananyadhīḥ
19.8ab: homayitvā daśāṃśena dravyaṃ pūrvoditaṃ budhaḥ
19.8cd: nityānusmṛtiśīlasya vāksiddhiḥ saṃprajāyate
19.9ab: svakule japayuktasya aśaktasyāpi sādhane
19.9cd: bhavanti kanyasā devi saṃsāre bhogasaṃpadaḥ
19.10ab: śaktas tu sādhayet siddhiṃ madhyamām uttamām api
19.10cd: kṛtasevāvidhiḥ pṛthvīṃ bhramed udbhrāntapantrivat
19.11ab: nagare pañcarātraṃ tu trirātraṃ pattane tu vai
19.11cd: grāme 'pi caikarātraṃ tu sthitvainaṃ vidhim ācaret
19.12ab: yan nāmādyakṣaraṃ yatra varge tat tasya vastunaḥ
19.12cd: kulam uktaṃ vidhānajñair nagarāder na saṃśayaḥ
19.13ab: yā yatra devatā varge vācyatve saṃvyavasthitā
19.13cd: saiva tasya patitvena dhyeyā pūjyā ca sādhakaiḥ
19.14ab: tasya kiṃ cit samāsādya nagarādikam ādarāt
19.14cd: svadigvargasthito bhūtvā cakraṃ yojya nijodaye
19.15ab: avā [lacuna] samekaika udite [lacuna]
19.15cd: devatā māheśvara [lacuna]
19.16ab: krameṇaiva yathā rātrau [lacuna] tathāḷdivā
19.16cd: svadiśi svodaye vargaṃ tam evānusmared budhaḥ
19.17ab: tiṣṭhed anyodayaṃ yāvat tataḥ svāṃ diśam āśrayet
19.17cd: svakulaṃ cintayan yāyāt taddeśakulam eva vā
19.18ab: yāvad anyāṃ diśaṃ mantrī tatas tad anucintayet
19.18cd: evaṃ yāvat svakaṃ sthānaṃ kulacakroktavartmanā
19.19ab: bhramitvā punar āyāti pūrvakālakrameṇa ca
19.19cd: tāvad āgatya deveśi tadeśakulanāyikā
19.20ab: daded bhakṣyādikaṃ kiṃ cid dāpayed vātha kena cit
19.20cd: anena vidhinā yukto guptācāro dṛḍhavrataḥ
19.21ab: yoginīmelakaṃ prāpya ṣaṇmāsenaiva siddhyati
19.21cd: duṣkaro 'yaṃ vidhir devi sattvahīnair narādhamaiḥ
19.22ab: sarvasiddhikaro mukhyaḥ kulaśāstreṣu sarvataḥ
19.22cd: athaikasminn api grāme pattane nagare 'pi vā
19.23ab: tad digbhāgaṃ samāśritya tad evajapate kulam
19.23cd: tribhir abdair anāyāsāt sādhayed uttamaṃ phalam
19.24ab: lokayātrāparityakto grāsamātraparigrahaḥ
19.24cd: athavā nābhicakre tu dhyānacakraṃ kulātmakam
19.25ab: cetasā bhramaṇaṃ kuryāt sarvakālakrameṇa tu
19.25cd: tato 'sya vatsarārdhena dehāntaṃ yoginīkulam
19.26ab: āvirbhavaty asaṃdehāt svavijñānaprakāśakam
19.26cd: tenāvirbhūtamātreṇa yogī yogikule kulī
19.27ab: bhaved api patir devi yogināṃ parameśvari
19.27cd: athavā cintayed devi yakārādikramāṣṭakam
19.28ab: svarūpeṇa prabhākārakarālākulavigraham
19.28cd: tasya madhye kuleśānaṃ svabodhakam anusmaran
19.29ab: sarvam eva ca tatpaścāc cakraṃ dīpaśikhākṛtim
19.29cd: saṃbhūtaṃ cintayed yogī yoginīpadakāṅkṣayā
19.30ab: etasmin vyaktim āpanne piṇḍasthaṃ buddha ucyate
19.30cd: tato 'syākasmikī devi mahāmudropajāyate
19.31ab: śṛṅgāravīrakāruṇyaśokakopādayas tathā
19.31cd: prabuddham etad uddiṣṭaṃ piṇḍastham amarārcite
19.32ab: divasair abhiyuktasya tato 'sya bahubhir dinaiḥ
19.32cd: dharāditattvabhāvānāṃ saṃvittir upajāyate
19.33ab: suprabuddhaṃ tad icchanti piṇḍasthaṃ jñānam uttamam
19.33cd: cakraṃ ca triguṇāṣṭāram athavā tatra cintayet
19.34ab: kādihāntākṣarākrāntaṃ pūrvarūpaṃ sabindukam
19.34cd: tatrāpi pūrvavat sarvaṃ kurvann etad phalaṃ labhet
19.35ab: ādivarṇānvitaṃ vātha ṣoḍaśāram anusmaran
19.35cd: madhyakrameṇa vā yogī pañcamaṃ cumbakādibhiḥ
19.36ab: dvāsaptatisahasrāṇi nāḍīnāṃ nābhicakrake
19.36cd: yataḥ piṇḍatvam āyānti tenāsau piṇḍa ucyate
19.37ab: tatra sthitaṃ tu yaj jñeyaṃ piṇḍasthaṃ tad udāhṛtam
19.37cd: a [lacuna] mala [lacuna] tkeśa [lacuna] kam
19.38ab: vijvaratvam avāpnoti vatsareṇa yadṛcchayā
19.38cd: cakrapañcakam etad dhi pūrvavad dhṛdaye sthitam
19.39ab: padastham iti śaṃsanti caturvhedaṃ vicakṣaṇāḥ
19.39cd: yatrārthāvagatir devi tat sthānaṃpadam ucyante
19.40ab: catuṣkam atra vijñeyaṃ bhedaṃ pañcadaśātmakam
19.40cd: sarvatobhadrasaṃsiddhau sarvatobhadratāṃ vrajet
19.41ab: jarāmaraṇanairguṇyanirmukto yogacintakaḥ
19.41cd: vyāptāv api prasiddhāyāṃ māyādhastattvagocaraḥ
19.42ab: vetti tatpatitulyatvaṃ tadīśatvaṃ ca gacchati
19.42cd: padasthe kiṃ tu candrābhaṃ pradīpābhaṃ na cintayet
19.43ab: etad evāmṛtaughena deham āpūrayat svakam
19.43cd: cintitaṃ mṛtyunāśāya bhavatīti kim adbhutam
19.44ab: upalakṣaṇam etat te candrabimbādyudīritam
19.44cd: yena yenaiva rūpeṇa cintyate parameśvarī
19.45ab: piṇḍasthādiprabhedeṣu tenaiveṣṭaphalapradā
19.45cd: rūpam aiśvaram icchanti śivasyāśivahāriṇaḥ
19.46ab: yadbhrūmadhyasthitaṃ yasmāt tena tatravyavasthitam
19.46cd: pañcakaṃ sūryasaṃkāśaṃ rūpastham abhidhīyate
19.47ab: tatrāpi pūrvavat siddhir īśvarāntapadodbhavā
19.47cd: rūpātītaṃ tu deveśi prāg evoktam anekadhā
19.48ab: ity eṣā kulacakrasya samāsādvyāptir uttamā
19.48cd: kathitā sarvasiddhyarthaṃ siddhayogīśvarīmate
19.49ab: sarvadātha vibhedena pṛthagvarṇavibhedataḥ
19.49cd: vidyādisarvasaṃsiddhyai yogināṃ yogam icchanti
19.50ab: bhūyo 'pi saṃpradāyena varṇabhedaś ca kīrtyate
19.50cd: strīrūpāṃ hṛdi saṃcintya sitavastrādibhūṣitām
19.51ab: nābhicakropaviṣṭām tu candrakoṭisamaprabhām
19.51cd: bījaṃ yat sarvaśāstrāṇāṃ tat tadā syād anāratam
19.52ab: svakīyenaiva vaktreṇa nirgacchat pravicintayet
19.52cd: tārahāralatākāraṃ visphuratkiraṇākulam
19.53ab: varṇais tārakasaṃkāśair ārabdham amitādyuti
19.53cd: māsārdhāc chāstrasaṃghātam udgiraty anivāritam
19.54ab: svapne māsāt samādhisthaḥ ṣaḍbhir māsair yathecchayā
19.54cd: ucchinnāny api śāstrāṇi granthataś cārthato 'pi vā
19.55ab: jānāti vatsarād yogī yadi tanmayatāṃ gataḥ
19.55cd: anuṣaṅgaphalaṃ caitat samāsād upavarṇitam % 19.55
19.56ab: vidyeśvarasamānatvasiddhir anyāś ca siddhayaḥ
19.56cd: prativarnavibhedena yathedānīṃ tathocyate
19.57ab: dhyātavyā yogibhir nityaṃ tattatphalabubhukṣubhiḥ
19.57cd: vinyāsakramayogena trividhenāpi vartmanā
19.58ab: yo yatrāṅge sthito varṇaḥ kulaśaktisamudbhavaḥ
19.58cd: taṃ tatraiva samādhāya svarūpeṇaiva yogavit</p>

<p>iti śrīmālinīvijayottare kulacakrādhikara ekonaviṃśaḥ samāptaḥ</p>

<p>sarvamantranirṇayo viṃśo 'dhikāraḥ</p>

<p>20.1ab: atha piṇḍādibhedena śāktaṃ vijñānam ucyate
20.1cd: yogināṃ yogasiddhyarthaṃ saṃkṣepān na tu vistarāt
20.2ab: piṇḍaṃ śarīram ity uktaṃ tadvac chaktiśivātmanoḥ
20.2cd: brahmānando balaṃ tejo vīryam ojaś ca kīrtyate
20.3ab: ajñānena niruddhaṃ tad anādyeva sadātmanaḥ
20.3cd: tadāvirbhūtaye sarvam aniruddhaṃ pravartate
20.4ab: tenāvirbhāvyamānaṃ tat pūrvāvasthāṃ parityajat
20.4cd: yāḥ saṃvittīr avāpnoti tā adhastāt prakīrtitāḥ % 4
20.5ab: tad eva padam icchanti sarvārthāvagatir yataḥ
20.5cd: tasmāt saṃjāyate nityaṃ nityam eva śivātmanoḥ
20.6ab: tad eva rūpam ity uktam ātmanaś ca vinaśvaram
20.6cd: rūpātītaṃ tad evāhur yatokṣāviṣayaṃ param
20.7ab: bhāvanāṃ tasya kurvīta namaskṛtya guruṃ budhaḥ
20.7cd: tāvad ālocayed vastu yāvat padam anāmayam
20.8ab: naivaṃ na caivaṃ nāpy evaṃ nāpi caivam api sphuṭam
20.8cd: cetasā yogayuktena yāvat tad idam apy alam
20.9ab: kṛtvā tanmayam ātmānaṃ sarvākṣārthavivarjitam
20.9cd: muhūrtaṃ tiṣṭhate yāvat tāvat kampaḥ prajāyate
20.10ab: bhramaṇodbhavanidrāś ca kiṃ cid ānanda ity api
20.10cd: tatra yatnena saṃdadhyāc cetaḥ paraphalecchayā
20.11ab: tad etad ātmano rūpaṃ śivena prakaṭīkṛtam
20.11cd: yatra tu yac ca vijñeyaṃ śivātmakam api sthitam
20.12ab: tadrūpodbalakatvena sthitim ity avadhārayet
20.12cd: tatsamabhyasato nityaṃ sthūlapiṇḍādy upāśrayāt
20.13ab: caturbhedatvam āyāti bhaktyābhinnam api svataḥ
20.13cd: sthūlapiṇḍe dvidhā proktaṃ bāhyābhyantarabhedataḥ
20.14ab: bhautikaṃ bāhyam icchanti dvitīyaṃ cātivāhikam
20.14cd: tatrādyopāśrayād yogī sasaṃvittir api sphuṭān
20.15ab: bāhyārthān saṃpragṛhṇāti kiṃ cid ādhyātmikān api
20.15cd: dvitīyopāśrayāt tattvabhāvārthān saṃprapadyate
20.16ab: īśate ca svadehāntaḥ pīṭhakṣetrādikaṃ sphuṭam
20.16cd: svarūpālocanād asya yat kiṃ cid upajāyate
20.17ab: tatra cetaḥ sthirīkurvaṃs tad eva sakalaṃ labhet
20.17cd: tena tatra na kurvīta caitad uttamavāñchayā
20.18ab: piṇḍadvayavinirmuktā kiṃ cit tadvāsanānvitā
20.18cd: vijñānakevalāntasthā padam ity abhidhīyate
20.19ab: yata etām anuprāpto vijñānakramayogataḥ
20.19cd: rūpodayātivijñānapadatvaṃ pratipadyate
20.20ab: etac caturvidhaṃ jñeyaṃ caturdhārthapratiśrayāt
20.20cd: sa ca tattvādisaṃvittipūrvas tatpatitāvadhiḥ
20.21ab: padabhāvavinirmuktā kiṃ cit tadanuvarjitā
20.21cd: avasthā svasvarūpasya prakāśakaraṇī yataḥ
20.22ab: tena sārūpyam ity uktā rūpasthaṃ yat tadānvitam
20.22cd: uditādiprabhedena tad apy uktaṃ caturvidhaṃ
20.23ab: jñānodayā ca deveśi mamatvāt tatphalapradam
20.23cd: amunā kramayogena antarā yeṣu saṃdadhat
20.24ab: cetaḥ śuddham avāpnoti rūpātītaṃ paraṃ padam
20.24cd: caturvidhaṃ tad apy uktaṃ saṃvittiphalabhedataḥ
20.25ab: trividhaṃ tat samabhyasya sarvasiddhiphalecchayā
20.25cd: caturthāt tu tanuṃ vyaktvā tatkṣaṇād apavṛjyate
20.26ab: iti piṇḍādi bhedena śivajñānam udāhṛtam
20.26cd: yogābhyāsavidhānena mantravidyāgaṇaṃ śṛṇu
20.27ab: pūrvoktavidhisaṃnaddhaḥ pradeśe pūrvacodite
20.27cd: nābhyādipañcadeśānāṃ parārṇaṃ kvāpi cintayet
20.28ab: svarūpeṇa prabhābhāraprakāśitatanūdaram
20.28cd: dīptibhis tasya tīvrābhir ā brahmabhuvanaṃ tataḥ
20.29ab: evaṃ saṃsmaratas tasya divasaiḥ saptabhiḥ priye
20.29cd: rudraśaktisamāveśaḥ sumahān saṃprajāyate
20.30ab: āviṣṭo bahuvākyāni saṃskṛtādīni jalpati
20.30cd: mahāhāsyaṃ tathā geyaṃ śivaruditam eva ca
20.31ab: karoty āviṣṭacittas tu na tu jānāti kiṃ cana
20.31cd: māsenaivaṃ yadā mukto yatra yatrāvalokayet
20.32ab: tatra tatra diśaḥ sarvā īkṣate kiraṇākulāḥ
20.32cd: yāṃ yām eva diśaṃ ṣaḍbhir māsair yuktas tu vīkṣate
20.33ab: nānākārāṇi rūpāṇi tasyāṃ tasyāṃ prapaśyati
20.33cd: na teṣu saṃdadhec cetaḥ na cābhyāsaṃ parityajet
20.34ab: kurvann etadvidhaṃ yogī bhīrur unmattako bhavet
20.34cd: vīraḥ śaktim punar yāti pramādāt tadgato 'pi san
20.35ab: vatsarād yogasaṃsiddhiṃ prāpnoti manasepsitām
20.35cd: parāparām athaitasyā aparāṃ vā yathecchayā
20.36ab: sadbhāvaṃ mātṛsaṃghasya hṛdayaṃ bhairavasya vā
20.36cd: navātmānam api dhyāyed ratiśekharam eva vā
20.37ab: aghoryādyaṣṭakaṃ vāpi māheśyādikam eva vā
20.37cd: amṛtādiprabhedena rudrān vā śaktayo 'pi vā
20.38ab: sarve tulyabalāḥ proktā rudraśaktisamudbhavāḥ
20.38cd: athavāmṛtapūrṇānāṃ prabhedaḥ procyate paraḥ
20.39ab: prāṇasthaṃ parayākrāntaṃ pratyekam api dīpitam
20.39cd: vidyāṃ prakalpayen mantraṃ prāṇākrāntaṃ parāsanam
20.40ab: dvādaśārasya cakrasya ṣoḍaśārasya vā smaret
20.40cd: aṣṭārasyāthavā devi tasya tredhā śatasya vā
20.41ab: ṣaḍarasyāthavā mantrī yathā sarvaṃ tathā śṛṇu
20.41cd: saṃkṣepād idam ākhyātaṃ sārdhaṃ cakraśatadvayam
20.42ab: etat triguṇātāṃ yāti strīpuṃyāmalabhedataḥ
20.42cd: śāntyādikarmabhedena pratyekaṃ dvādaśātmatām
20.43ab: dakṣaś caṇḍo haraḥ śauṇḍī pramatho bhīmamanmathau
20.43cd: śakuniḥ sumatir nando gopālo 'tha pitāmahaḥ
20.44ab: nandā bhadrā jayā kālī karālī vikṛtānanā
20.44cd: kroṣṭakī bhīmamudrā ca vāyuvegā hayānanā
20.45ab: gambhīrā ghoṣaṇī caiva dvādaśaitāḥ prakīrtitāḥ
20.45cd: āgneyyādicatuṣkoṇā brahmāṇyādyā api priye
20.46ab: siddhir ṛddhis tathā lakṣmīr dīptir mālā śikhā śivā
20.46cd: sumukhī vāmanī nandā harikeśī hayānanā
20.47ab: viśveśī ca sumākhyā ca etā vā dvādaśa kramāt
20.47cd: etāsāṃ vācakā jñeyāḥ svarāḥ ṣaṇṭhavivarjitāḥ
20.48ab: ṣoḍaśāre 'mṛtādyāś ca strīpuṃpāṭhaprabhedataḥ
20.48cd: śrīkaṇṭho 'nantasūkṣmau ca trimūrtiḥ śarvarīśvaraḥ
20.49ab: argheśo bhārabhūtiś ca sthitiḥ sthāṇur haras tathā
20.49cd: jhiṇṭhīśo bhautikaś caiva sadyojātas tathāparaḥ
20.50ab: anugraheśvaraḥ krūro mahāseno 'tha ṣoḍaśa
20.50cd: siddhir ṛddhir dyutir lakṣmī meghā kāntiḥ svadhā dhṛtiḥ
20.51ab: dīptiḥ puṣṭir matiḥ kīrtiḥ saṃsthitiḥ sugatiḥ smṛtiḥ
20.51cd: suprabhā ṣoḍaśī ceti śrīkaṇṭhādikaśaktayaḥ
20.52ab: ṣoḍaśāre svarā jñeyā vācakatvena sarvataḥ
20.52cd: aghorādyās tathāṣṭāre aghoryādyāś ca devatāḥ
20.53ab: māheśyādyās tathā devi caturviṃśaty ataḥ śṛṇu
20.53cd: nandādikāḥ kramāt sarvā brahmāṇyādyās tathaiva ca
20.54ab: saṃvarto lakulīkaś ca bhṛguḥ śveto bakas tathā
20.54cd: khaḍgī pinākī bhujago navamo balir eva ca
20.55ab: mahākālo dviraṇḍaś ca cchagalāṇḍaḥ śikhī tathā
20.55cd: lohito meṣamīnau ca tridaṇḍyāṣāḍhināmakau
20.56ab: umākānto 'rdhanārīśo dāruko lāṅgalī tathā
20.56cd: tathā someśaśarmāṇau caturvimśaty amī matāḥ
20.57ab: kādibhāntāḥ parijñeyā aṣṭāre yādyam aṣṭakam
20.57cd: makāro bindurūpasthaḥ sarveṣām upari sthitaḥ
20.58ab: juṃkāro 'tha tathā svāhā ṣaḍare ṣaṭ krameṇa tu
20.58cd: baliś ca balinandaś ca daśagrīvo haro hayaḥ
20.59ab: mādhavaś ca mahādevi ṣaṣṭhaḥ saṃparikīrtitaḥ
20.59cd: viśvā viśveśvarī caiva hārādrī vīranāyikā [hāraudrī?]
20.60ab: ambā gurveti yoginyo bījais tair eva ṣaṭ smṛtāḥ
20.60cd: anyonyavalitāḥ sarve svāmyāvaraṇabhedataḥ
20.61ab: akārādikṣakārāntāḥ sarvasiddhiphalapradāḥ
20.61cd: dhyānārādhanayuktānāṃ yogināṃ mantriṇām api
20.62ab: athavā sarvacakrāṇāṃ madhye vidyāṃ yathepsitām
20.62cd: mantraṃ vā pūrvam uddiṣṭaṃ japan dhyāyan prasiddhyati
20.63ab: iti saṃkṣepataḥ proktaṃ sarvakāmaphalapradam</p>

<p>iti śrīmālinīvijayottare sarvamantranirṇayo nāma viṃśatitamo 'dhikāraḥ
samāptaḥ</p>

<p>candrākṛṣṭyadhikāra ekaviṃśatitamaḥ</p>

<p>21.1ab: athātaḥ paramaṃ guhyaṃ śivajñānāmṛtottamam
21.1cd: vyādhimṛtyuvināśāya yoginām upavarṇyate
21.2ab: ṣoḍaśāre khage cakre candrakalpitakarṇike
21.2cd: svarūpeṇa parāṃ tatra sravantīm amṛtaṃ smaret
21.3ab: pūrvanyāsena saṃnaddhaḥ kṣaṇam ekaṃ vicakṣaṇaḥ
21.3cd: tatas tu rasanāṃ nītvā lambake viniyojayat
21.4ab: sravantam amṛtaṃ divyaṃ candrabimbasitaṃ smaret
21.4cd: mukham āpūryate tasya kiṃ cil lavaṇavāriṇā
21.5ab: lohagandhena tac cātra na pibet kiṃ tu nikṣipet
21.5cd: evaṃ samabhyaset tāvad yāvat tat svādu jāyate
21.6ab: jarāvyādhivinirmukto jāyate tatpibaṃs tataḥ
21.6cd: ṣaḍbhir māsair anāyāsād vatsarān mṛtyujid bhavet
21.7ab: tatra svāduni saṃjāte tadāprabhṛti tatragam
21.7cd: yad eva cintayed dravyaṃ tenāsyāpūryate mukham
21.8ab: rudhiraṃ madiraṃ vātha vasāṃ vā kṣīram eva vā
21.8cd: ghṛtatailādikaṃ vātha dravaddravyam ananyadhīḥ
21.9ab: athānyaṃ saṃpravakṣyāmi saṃkrāntividhim uttamam
21.9cd: mṛte jīvaccharīre tu praviśed yogavidyayā
21.10ab: nivātastho jitaprāṇo jitāsanavidhikramaḥ
21.10cd: kurvīta vāyunāveśam arkatūle śanaiḥ śanaiḥ
21.11ab: svādākṛṣṭividhiṃ yāvad guḍe nimbe ca kārayet
21.11cd: śrīkhaṇḍaguḍakarpūrais tataḥ kṛtvākṛtim śubhām
21.12ab: praguṇām aguṇa[lacuna]nyaṅgeṣu saṃdadhat
21.12cd: nyāsaṃ kṛtvāpi tatrāpi vedhaṃ kuryāc chanaiḥ śanaiḥ
21.13ab: nirodhaṃ tatra kurvīta ghaṭṭanaṃ tadanantaram
21.13cd: ghaṭṭanaṃ nāma vijñeyam aṅgapratyaṅgacālanam
21.14ab: evam abhyasatas tasya yogayuktasya yoginaḥ
21.14cd: calate pratimā sā tu dhāvate cāpi saṃmukhī
21.15ab: punas tāṃ prerayet tāvad yāvat svasthānam āgatam
21.15cd: patitāṃ cālayed bhūya uttānāṃ pārśvataḥ sthitaḥ
21.16ab: evaṃ sarvātmanas tāvad yāvat svavaśatāṃ gatām
21.16cd: tataḥ prabhṛty asau yogī praviśed yatra rocate
21.17ab: mṛte jīvaccharīre vā saṃkrāntyākrāntibhedataḥ
21.17cd: prakṣipya jalavac chaktijālam sarvāṅgasaṃdhiṣu
21.18ab: pratyaṅgam aṅgatas tasya śaktiṃ tenākramed budhaḥ
21.18cd: svakīyaṃ rakṣayed deham ākrāntāv anyathā tyajet
21.19ab: bahūny api śarīrāṇi dṛḍhalakṣyo yadāḷbhavet
21.19cd: tadāḷgṛhṇāty asaṃdehaṃ yugapat saṃtyajann api
21.20ab: athāparaṃ pravakṣyāmi sadyaḥpratyayakārakam
21.20cd: samādhānāmṛtaṃ divyaṃ yogināṃ mṛtyunāśanam
21.21ab: candrākṛṣṭikaraṃ nāma māsād vāḷyogabhogadam
21.21cd: śuklapakṣe dvitīyāyāṃ meṣasthe tigmarociṣi
21.22ab: snātaḥ śucir nirāhāraḥ kṛtapūjāvidhir budhaḥ
21.22cd: nyasec candre kalājālaṃ parayā samadhiṣṭhitam
21.23ab: sarvabādhāparityakte pradeśe saṃsthito budhaḥ
21.23cd: ekacittaḥ praśāntātmā śivasadbhāvabhāvitaḥ
21.24ab: tāvad ālokayec candraṃ yāvad astam upāgatam
21.24cd: tato bhuñjīta dugdhena candradhyānasamanvitaḥ
21.25ab: evaṃ dine dine kuryād yāvat pañcadaśī bhavet
21.25cd: śeṣāṃ rātriṃ svaped dhyāyaṃśḷcandrabimbagatāṃ parām
21.26ab: paurṇamāsīṃ tathā yogī ardharātra upasthitaḥ
21.26cd: jane niḥśabdatāṃ yāte prasupte sarvajantubhiḥ
21.27ab: candrakoṭikaraprakhyāṃ tārahāravibhūṣaṇām
21.27cd: sitāmbaraparīdhānāṃ sitacandanacarcitām
21.28ab: mauktikābharaṇopetaṃ surūpāṃ navayauvanām
21.28cd: āpyāyanakarīṃ devīṃ samantād amṛtasravām
21.29ab: rājīvāsanasaṃsthāṃ ca yoganidrām avasthitām
21.29cd: candrabimbe parāṃ devīṃ īkṣate nātra saṃśayaḥ
21.30ab: tatas tāṃ cetasā vyāpya tāvad ākarṣayet sudhīḥ
21.30cd: yāvan mukhāgram āyātā tatra kuryāt sthiraṃ manaḥ
21.31ab: tataḥ prasārya vadanaṃ dhyānāsaktena cetasā
21.31cd: nigiret tāṃ samākṛṣya bhūyo hṛdi vicintayet
21.32ab: tayā praviṣṭayā dehaṃ yogī duḥkhavivarjitaḥ
21.32cd: śaktitulyabalo bhūtvā jīved ācandratārakam
21.33ab: eko 'py anekadhātmānaṃ saṃvibhajya nijecchayā
21.33cd: trailokyaṃ yaugapadyena bhunakti vaśatāṃ gatam
21.34ab: āsādya vipulān bhogān pralaye samupasthite
21.34cd: param abhyeti nirvāṇaṃ duṣprāpam akṛtātmanām
21.35ab: athavā tan na śaknoti gagane paricintitum
21.35cd: pratibimbe tathā dhyāyed udakādiṣu pūrvavat
21.36ab: tat pītvāḷmanasā śeṣāṃ svaped rātrim anusmaran
21.36cd: pūrvoktaṃ samavāpnoti ṣaḍbhir māsair akhaṇḍitam</p>

<p>iti śrīmālinīvijayottare tantre candrākṛṣṭyadhikāra ekaviṃśatitamaḥ
samāptaḥ</p>

<p>sūryākṛṣṭyadhikāro dvāviṃśatitamaḥ</p>

<p>22.1ab: athānyaṃ paramaṃ guhyaṃ kathayāmi tava priye
22.1cd: yan na kasya cid ākhyātaṃ yogāmṛtam anuttamam
22.2ab: sūryākṛṣṭikaraṃ nāma yogināṃ yogasiddhidam
22.2cd: samyaṅ māsacatuṣkeṇa dināṣṭābhyadhikena tu
22.3ab: praharsyāṣṭamo bhāgo nāḍikety abhidhīyate
22.3cd: tatpādakramavṛddhyā tu prativāsaram abhyaset
22.4ab: udayāstamayaṃ yāvad yatra sūryaḥ pradṛśyate
22.4cd: pradeśe tatra vijane sarvabādhāvivarjite
22.5ab: ahorātroṣito yogī makarasthe divākare
22.5cd: śucir bhūtvā kṛtanyāsaḥ kṛtaśītapratikriyaḥ
22.6ab: bhānubimbe nyasec cakram aṣṭaṣaḍdvādaśārakam
22.6cd: śivaśaktighanopetaṃ bhairavāṣṭakasaṃyutam
22.7ab: varṣādiṛtusaṃyuktaṃ māsairṛkṣādibhir yutam
22.7cd: aṣṭāraṃ cintayed bimbe śeṣaṃ raśmiṣu cintayet
22.8ab: tatra cittaṃ samādhāya proktakālaṃ vicakṣaṇaḥ
22.8cd: animīlitanetras tu bhānubimbaṃ nirīkṣayet
22.9ab: tataḥ kāle vyatikrānte sunimīlitalocanaḥ
22.9cd: praviśed andhakārāntarbhuvanaṃ nirupadravam
22.10ab: tatronmīlitanetras tu bimbākāraṃ prapaśyati
22.10cd: saṃdhāya tatra caitanyaṃ tiṣṭhed yāvan na paśyati
22.11ab: naṣṭe 'pi cetasā śeṣaṃ tiṣṭhet kālam anusmaran
22.11cd: evaṃ māsena deveśi sthiraṃ tad upajāyate
22.12ab: māsadvayena sarvatra prekṣate nātra saṃśayaḥ
22.12cd: tribhiḥ samīkṣate sarvaṃ ravibimbasamākulam
22.13ab: proktakālāvasānena vṛṣasthe tigmarociṣi
22.13cd: prekṣate sūryabimbāntaḥ sacakraṃ parameśvaram
22.14ab: upalabdhaṃ samākṛṣya mukhāgre sthiratāṃ nayet
22.14cd: āpīya pūrvavat paścād vṛttiṃ niścalatāṃ nayet
22.15ab: tatra tena sahātmānam ekīkṛtya muhūrtakam
22.15cd: yāvat tiṣṭhati deveśi tāvat saṃtyajati kṣitim
22.16ab: paśyato janavṛndasya yāti sūryena caikataḥ
22.16cd: anena vidhinā devi siddhayogīśvareśvaraḥ
22.17ab: śivādyavaniparyantaṃ na kva cit pratihanyate
22.17cd: bhuktvā tu vipulān bhogān niṣkale līyate pare
22.18ab: tad etat khecarīcakraṃ yatra khecaratāṃ vrajet
22.18cd: siddhayogeśvarītantre sarahasyam udāhṛtam
22.19ab: athavā cakrarūpeṇa sabāhyābhyantaraṃ svakam
22.19cd: dehaṃ cintayataḥ pūrvaṃ phalaṃ syān niścitātmanaḥ
22.20ab: uccaran phādināntāṃ vā dhvanijyotirmaruddyutām
22.20cd: viśrāmya mastake cittaṃ kṣaṇam ekaṃ vicakṣaṇaḥ
22.21ab: triśūlena prayogena sadyas tyajati medinīm
22.21cd: evaṃ samabhyasan māsāc cakravad bhramati kṣitau
22.22ab: muhūrtaṃ spṛśate bhūmiṃ muhūrtāc ca nabhastalam
22.22cd: śivārāvādi kurute valanāsphoṭanāni ca
22.23ab: mudrābandhādikaṃ vātha bhāṣā vāḷvakty anekadhā
22.23cd: ṣaṇmāsān medinīṃ tyaktvā samādhistho dṛḍhendriyaḥ
22.24ab: tiṣṭhate hastamātreṇa gagane yogacintakaḥ
22.24cd: paśyate yoginīvṛndam anekākāralakṣaṇam
22.25ab: saṃvatsareṇa yuktātmā tatsamānaḥ prajāyate
22.25cd: paśyatām eva lokānāṃ tejobhir bhāsayan diśaḥ
22.26ab: yāty utkṛṣya mahīpṛṣṭhāt khecarīṇāṃ patir bhavet
22.26cd: mudrā khageśvarī nāma kathitā yoginīmate
22.27ab: jāgaritvātha vā yogī tryahorātram atandritaḥ
22.27cd: caturthe 'hni niśārambhe pūjayitvā maheśvaram
22.28ab: tato 'ndhakāre bahule kṛtarakṣāvidhir budhaḥ
22.28cd: bhruvor madhye samādhāya kṣaṇaṃ cetaḥ prapaśyati
22.29ab: tejo rūpapratīkāśaṃ paryaṅkāsanam āsthitaḥ
22.29cd: prayogaṃ tv eva satataṃ yogayuktaḥ samabhyaset
22.30ab: paśyate māsamatreṇa gṛhāntarvastu yat sthitam
22.30cd: dvābhyāṃ bahiḥ sthitaṃ sarvaṃ tribhiḥ pattanasaṃsthitam
22.31ab: caturbhir viṣayāntaḥsthaṃ pañcabhir maṇḍalāvadhi
22.31cd: ṣaḍbhir māsair mahāyogī cchidraṃ paśyati medinīm
22.32ab: sarvajñatvam avāpnoti vatsarān nātra saṃśayaḥ
22.32cd: yoginīsiddhasaṅghasya sadbhāvavyāptisaṃsthitam
22.33ab: paśyate yogayuktātmā tatsamānaś ca jāyate
22.33cd: anenaiva vidhānena svastikāsanasaṃsthitaḥ
22.34ab: binduṃ nānāvidhaṃ tyaktvā śuddharūpam anusmaret
22.34cd: tenāpi sarvaṃ purvoktaṃ vyāpnoti phalam uttamam</p>

<p>iti śrīmālinīvijayottare tantre sūryākṛṣṭyadhikāra dvāviṃśatitamaḥ
samāptaḥ</p>

<p>trayoviṃśatitamo 'dhikāraḥ</p>

<p>23.1ab: athātaḥ paramaṃ guhyaṃ kathayāmi tavādhunā
23.1cd: sadyopalabdhijanakaṃ yogināṃ yogasiddhaye
23.2ab: pūrvanyāsena saṃnaddhaś cittaṃ śrotre niveśayet
23.2cd: nivāte svalpavāte vā bāhyaśabdavivarjite
23.3ab: tatas tatra śṛṇoty eṣa yogī dhvanim anāvṛtam
23.3cd: suviśuddhasya kāṃsyasya hatasyeha muhur muhuḥ
23.4ab: yam ākrṇya mahādevi puṇyapāpaiḥ pramucyate
23.4cd: tatra saṃdhāya caitanyaṃ ṣaṇmāsād yogavittamaḥ
23.5ab: rutaṃ pakṣigaṇasyāpi prasphuṭaṃ vetty ayatnataḥ
23.5cd: dūrāc chravaṇavijñānaṃ vatsareṇāsya jāyate
23.6ab: sarvakāmaphalāvāptir vatsaratritayena ca
23.6cd: siddhyatīti kim āścāryam anāyāsena siddhyati
23.7ab: athavā grahaṇe māsi kṛtvā sūryaṃ tu pṛṣṭhataḥ
23.7cd: pūrvanyāsena saṃnaddhaḥ kiṃ cid bhittimadāśritaḥ
23.8ab: lakṣayed ātmanaś chāyāṃ mastakordhvam anāhatam
23.8cd: dhūmavartiviniṣkrāntāṃ tadgatenāntarātmanā
23.9ab: yāti tanmayatāṃ tatra yogayukto yathā yathā
23.9cd: tathā tathāsya mahatī sāḷvittir upajāyate
23.10ab: tatas tatra mahātejah sphuratkiraṇasaṃnibham
23.10cd: paśyate yatra dṛṣṭe 'pi sarvapāpakṣayo bhavet
23.11ab: tad asyābhyāsato māsāt sarvatra pravisarpati
23.11cd: jvālāmālākulākārā diśaḥ sarvāḥ prapaśyati
23.12ab: ṣaṇmāsam abhyasan yogī sarvajñatvam avāpnuyāt
23.12cd: abdaṃ divyatanur bhūtvā śivavan modate ciram
23.13ab: atha jātyaḥ pravakṣyante sapūrvāsanaśāśvatāḥ
23.13cd: hrīṃ kṣlāṃ kṣvīṃ vaṃ tathāḷkṣaṃ ca pañcakasya yathākramam
23.14ab: haṃ yaṃ raṃ laṃ tathā vaṃ ca pañcakasyāparasya ca
23.14cd: ṛṃ .Rṃ ḷṃ .Lṃ tathā oṃ auṃ haḥ aṃ ākarṇikāvadhau
23.15ab: kesareṣu bhakārāntā haṃ hāṃ hiṃ hīṃ ca huṃ tathā
23.15cd: hūṃ heṃ haiṃ ca daleṣv evaṃ svasaṃjñābhiś ca śaktayaḥ
23.16ab: maṇḍalatritaye śeṣaṃ sūkṣmaṃ pretasya kalpayet
23.16cd: jrakāraṃ śūlaśṛṅgāṇām ity etat parikīrtitam
23.17ab: anuktāsanayogeṣu sarvatraiva prakalpayet
23.17cd: namaḥ svāhā tathā vauṣaṭ huṃ vaṣaṭ phaṭ ca
jātayaḥ\testim{\svacchandatantra 1.72}
23.18ab: prāyaścitteṣu sarveṣu japen mālām akhaṇḍitām
23.18cd: bhinnāṃ vāpy athavābhinnām atikramabalābalam
23.19ab: sakṛjjapāt samārabhya yāval lakṣatrayaṃ priye
23.19cd: prāṇavṛttinirodhena tataḥ parataraṃ kva cit
23.20ab: sadā bhramaṇaśīlānāṃ pīṭhakṣetrādikaṃ bahiḥ
23.20cd: prayogaṃ saṃpravakṣyāmi sukhasiddhiphalapradam
23.21ab: nāsākrāntaṃ mahāprāṇaṃ daṇḍarūpaṃ sabindukam
23.21cd: tadvad guhyaṃ ca kurvīta vidyeyaṃ dvyakṣarā matā
23.22ab: asyāḥ pūrvoktavidhinā kṛtasevaḥ prasannadhīḥ
23.22cd: pīṭhādikaṃ bhramet siddhyai nānyathā vīravandite
23.23ab: tat pradeśaṃ samāsādya mantrair ātmānam ādarāt
23.23cd: vidyayā veṣtayet sthānaṃ raktasūtrasamānayā
23.24ab: bahudhānanyacittas tu sabāhyābhyantaraṃ budhaḥ
23.24cd: tatas tatra kva cit kṣetre yoginyo bhīmavikramāḥ
23.25ab: samāgatya prayacchanti saṃpradāyaṃ svakaṃ svakam
23.25cd: yenāsau labdhamātreṇa saṃpradāyena suvrate
23.26ab: tatsamānabalo bhūtvā bhuṅkte bhogān yathepsitān
23.26cd: athavā kṛtasevas tu lakṣam ekaṃ japet sudhīḥ
23.27ab: tarpayitvā daśāṃśena kṣudrakarmasu yojayet
23.27cd: tatroccāritamātreyaṃ viṣakṣayakarī bhavet
23.28ab: cakravabhramamāṇaiṣā yonau raktāṃ vicintayet
23.28cd: gamāgamakramād vāpi vinda[lacuna]vāritā
23.29ab: tatrasthaś cāśu saṃghātavighātākuñcanena tu
23.29cd: kṣaṇād ananyacittas tu kṣobhayed urvaśīm api
23.30ab: kṛtasevavidhir vātha lakṣatrayajapena tu
23.30cd: mahatīṃ śriyam ādhatte padmaśrīphalatarpitā
23.31ab: ṣaḍutthāsanasaṃsthānā sādhitāpy uktavartmanā
23.31cd: sarvasiddhikarī devī mantriṇām upajāyate
23.32ab: śūlapadmavidhiṃ muktvā navātmādyaṃ ca saptakam
23.32cd: ṣaḍuttham āsanaṃ dadyāt sarvacakravidhau budhaḥ
23.33ab: kudrā ca mahatī yojyā hṛdbījenopacārakam
23.33cd: athānyat saṃpravakṣyāmi svapnajñānam anuttamam
23.34ab: hṛccakre tanmayo bhūtvā rātrau rātrāv ananyadhīḥ
23.34cd: māsād ūrdhvaṃ mahādevi svapne yat kiṃcid īkṣate
23.35ab: tat tathyaṃ jāyate tasya dhyānayuktasya yoginaḥ
23.35cd: tatraiva yadi kālasya niyamena rato bhavet
23.36ab: tadā prathamayāme tu vatsareṇa śubhāśubham
23.36cd: ṣaṭtrimāsena kramaśo dvitīyādiṣv anukramāt
23.37ab: aruṇodayavelāyāṃ daśāhena phalaṃ labhet
23.37cd: saṃkalpapūrvake 'py evaṃ pareṣām ātmano 'pi vā
23.38ab: kva cit kārye samutpanne suptajñānam upākramet
23.38cd: ity etat kathitaṃ devi siddhayogīśvarīmatam
23.39ab: nātaḥ parataraṃ jñānaṃ śivādyavanigocare
23.39cd: ya evaṃ tattvato veda sa śivo nātra saṃśayaḥ
23.40ab: tasya pādarajaḥ mūrdhni dhṛtaṃ pāpapraśāntaye
23.40cd: etac chrutvā mahādevī paraṃ saṃtoṣam āgatā
23.41ab: evaṃ kṣamāpayām āsa praṇipatya punaḥ punaḥ
23.41cd: iti vaḥ sarvam ākhyātaṃ mālinīvijayottaram
23.42ab: mamaitat kathitaṃ devyā yogāmṛtam anuttamam
23.42cd: bhavadbhir api nākhyeyam aśiṣyāṇām idaṃ mahat
23.43ab: na cāpi paraśiṣyāṇām aparīkṣya prayatnataḥ
23.43cd: sarvathaitat samākhyātaṃ yogābhyāsaratātmanām
23.44ab: prayātānāṃ vinītānāṃ śivaikārpitacetasām
23.44cd: kārtikeyāt samāsādya jñānāmṛtam idaṃ mahat
23.45ab: manayo yogam abhyasya parāṃ siddhim upāgatāḥ</p>

<p>iti śrīmālinīvijayottare tantre trayoviṃśatitamo 'dhikāraḥ samāptaḥ</p>

<p>samāptaṃ cedaṃ mālinīvijayottaraṃ nāma mahātantram</p>

  </body>
</text>
</TEI>
