<TEI xml:id="sarit__tattvavaiśāradī" xmlns:xi="http://www.w3.org/2001/XInclude" xmlns:svg="http://www.w3.org/2000/svg"
  xmlns:math="http://www.w3.org/1998/Math/MathML" xmlns="http://www.tei-c.org/ns/1.0">
  <teiHeader xml:lang="en">
    <fileDesc>
      <titleStmt>
	<title type="main" subtype="basetext">Yogasūtrāṇi</title>
	<title type="sub" subtype="commentary">Tattvavaiśāradī</title>
	<author role="baseauthor">Patañjali</author>
	<author role="commentator">Vācaspatimiśra</author>
        <respStmt>
          <orgName>Young Buddhist Association of the University of Tokyo (Bussei)</orgName>
          <resp>Creation of machine-readable version.</resp>
          <resp><ref target="http://todaibussei.or.jp/etext/betl_index.html" type="url">The Young
              Buddhist Association's Electronic Text Library</ref> includes the following rights
            statement: "`Bussei Electronic Text Library' was established by the students of the
            Young Buddhist Association of the University of Tokyo (Bussei) with the aim to share the
            e-texts of Indology and publications for scholarly purposes. `Library' never pursues
            economic profit, because the e-texts registered here are provided and supported by the
            volunteer students and the people who appreciate our project. Note that the e-texts and
            files available here are only for reference purpose, and not for commercial use. The
            copyright is protected by "The Berne Convention for the Protection of Literary and
            Artistic Works," "The WIPO Copyright Treaty (WCT) " 5, and the Japanese "Chosakuken-Hou"
            12-2 and other relating laws and directions. The copyright remains with the original
            copyright holders."</resp>
        </respStmt>
      </titleStmt>
      <publicationStmt>
        <authority>SARIT: Search and Retrieval of Indic Texts</authority>
        <availability status="restricted">
          <p>Copyright Notice</p>
          <p>
            <ref target="http://creativecommons.org/licenses/by-sa/3.0/" type="licence">Distributed
              by <ref target="http://sarit.indology.info" type="url">SARIT</ref> under a Creative
              Commons Attribution-ShareAlike 3.0 Unported License. </ref>
          </p>
          <p>Under this licence, you are free <list>
              <item>to Share — to copy, distribute and transmit the work</item>
              <item>to Remix — to adapt the work </item>
            </list></p>
          <p>Under the following conditions:</p>
          <p>
            <list>
              <item>Attribution — You must attribute the work in the manner specified by the author
                or licensor (but not in any way that suggests that they endorse you or your use of
                the work).</item>
              <item>Share Alike — If you alter, transform, or build upon this work, you may
                distribute the resulting work only under the same or similar license to this
                one.</item>
            </list>
          </p>
          <p>More information and fuller details of this license are given on the Creative Commons
            website.</p>
          <p>SARIT assumes no responsibility for unauthorised use that infringes the rights of any
            copyright owners, known or unknown.</p>
        </availability>
        <date>2012-2016</date>
	<idno>2013-03-05</idno>
      </publicationStmt>
      <notesStmt>
        <note>E-text created by the <orgName>Young Buddhist Association of the University of Tokyo
            (Bussei)</orgName> on the basis of the 2004 reprint of the edition of Kāśīnātha Śāstri
          Āgāśe, Pune, and originally made public at <ref target="http://todaibussei.or.jp/etext/betl_index.html">http://todaibussei.or.jp/etext/betl_index.html</ref>
        </note>
      </notesStmt>
      <sourceDesc>
        <bibl>
          <title>Vācaspatimiśraviracitaṭīkāsaṃvalitavyāsabhāṣyasametāni Pātañjalayogasūtrāṇi [= The
            Yogasūtras of Patañjali accompanied by the Bhāṣya of Vyāsa and the Tattvavaiśāradī
            commentary of Vācaspatimiśra]</title>
          <editor>Kāśīnātha Śāstri Āgāśe</editor>
          <publisher>Vasaṃta Anaṃta Āpaṭe</publisher>
          <pubPlace>Puṇyapattane</pubPlace>
          <series n="47">Ānandāśramasaṃskṛtagranthāvaliḥ granthāṅkaḥ</series>
          <date>2004</date>
          <edition>Reprint</edition>
          <note> BibTeX record for first edition: @BOOK{agas-pata, title =
            {VācaspatiMiśraviracitaṭīkāsaṃvalitaVyāsabhāṣyasametāni Pātañjalayogasūtrāṇi tathā
            BhojadevaviracitaRājamārtaṇḍābhidhavṛttisametāni Pātañjalayogasūtrāṇi}, year = {1904},
            address = {Puṇyākhya-pattana}, publisher = {Ānandāśramamudraṇālaya}, editor = {{Ve. Śā.
            Rā. Rā. Kāśīnātha Śāstrī} Āgāśe and Hari Nārāyaṇa Āpaṭe}, volume = {47}, series =
            {Ānandāśramasaṃskṛtagranthāvaliḥ}, annote = {Edited on the basis of 5 editions and 7 MSS
            {\dn ka--jha, ka2--ga2!}. Editions: Mohamayyām (ka, ṅa) Kalikātā (ga, ka2 with
            Bhojavṛtti), Kāśī (gha). The MSS are from Moreśvaraśāstrī Wāīkara and Śrīdhara Guṃḍo
            Kuva{ḷ}ekar and Morobādādā Phaḍaṇīsa of Puṇe (kha, ca, ga2 with Bhojavṛtti),
            Vidyānandasvāmī of Dharwar (cha), from Sadāśiva Govinda Kānhere (ja), from Jayaśaṃkara
            Premānanda Jośī of Baroda (jha), from Yajñeśvaradīkṣita Baḍalīkara of Baḍalīkara(kha2,
            with Bhojavṛtti). \\ Vyāsabhāṣya and Vācaspati are pp.1--208. The Bhojavṛtti is
            paginated separately 1--65}, source = {CUL N5 834:01.b.7.70}, timestamp = {2010.03.16} }
          </note>
        </bibl>
      </sourceDesc>
    </fileDesc>
    <encodingDesc>
      <p>The published edition from which this e-text was transcribed is printed in the Devanāgarī
        script. The electronic text below is in a lossless transliteration using the Latin alphabet.
        The transliteration scheme used is the IAST (<ref
          target="http://en.wikipedia.org/wiki/International_Alphabet_of_Sanskrit_Transliteration"
          >The International Alphabet of Sanskrit Transliteration</ref>). IAST differs in small ways
        from ISO 15919, but is preferred by most working Sanskrit scholars. Conversion of this file
        to ISO 15919 can be achieved by performing the following replacements throughout the file:
          <code> ṛ -&gt; r̥ and ṃ -&gt; ṁ </code>
      </p>
      <p>Text divison is with spaces between words ("ity evam" not "ityevam") except when words are
        joined by sandhi Devanāgarī ("atheyam" not "atha+iyam").</p>
      <p>Initial vowel elision for avagraha is reversed and marked with a + sign: e.g.,
        "prathamo+adhyāyaḥ"</p>
      <p>External sandhis are not undone or marked: "yathāmara" not "yathā+amarā"</p>
      <p>This file contains two texts:<list>
      <item>A commentary: the Tattvavaiśāradī.</item>
      <item>A base text: the Yogasūtras. These are enlclosed in quote-elements with the attributes: type="basetext" and ana="yosū".</item> 
      </list></p>
      <p>The text is structured in two div levels:<list>
      <item>4 chapters encoded as <tag>div type="chapter"</tag></item>
      <item>Several subdivisions enclosing the base text and the corresponding passage in the commentary.</item></list></p>
      <p>References to other works are enclosed in ref-elements.</p>
    </encodingDesc>
    <revisionDesc>
      <change when="2012-11-27" who="Dominik Wujastyk">
        <list>
          <item>Added TEI encoding.</item>
          <item>Changed avagrahas to +a throughout</item>
        </list>
      </change>
      <change when="2013-03-02" who="Dominik Wujastyk">
        <list>
          <item>Added the "div" sectioning to distinguish sutras from commentary.</item>
          <item>Added mor "div" sectioning to esepareate the four pādas.</item>
          <item>Added the css/bhoja.css stylesheet link. This is just experimental, and will be
            removed.</item>
        </list>
      </change>
      <change when="2016-07-18" who="Liudmila Olalde">Updated markup according to the SARIT-guidelines: Wrapped sūtras in quote-elements, removed div type="commentary" and wrapped sūtra+corresponding commentary in a div. Wrapped trailers in base text in <tag>label type="trailer"</tag></change>
      <change when="2016-07-18" who="Liudmila Olalde">Replaced brackets in head-elements and trailers with <tag>supplied</tag>.</change>
      <change when="2016-07-18" who="Liudmila Olalde">Replaced brackets (round and square) surrounding references to other works with ref-elements.</change>
      <change when="2016-07-18" who="Liudmila Olalde">Updated titleStmt and encodingDesc</change>
    </revisionDesc>
  </teiHeader>
<text xml:id="tattvavaiśāradī" xml:lang="sa-Latn">
<body>
<head xml:lang="en">The Yogasūtras of Patañjali with Vācaspatimiśra's commentary Pātañjalabhāṣyavyākhyāyāṃ
(a.k.a. Tattvavaiśāradī)</head>
<div n="1" type="chapter" ana="tattvavaiśāradī">
<head><supplied>samādhipādaḥ prathamaḥ/</supplied></head>
<div n="1.1">
<quote type="basetext" ana="yosū" n="1.1"> 
<label type="head"><supplied>atha pātañjalasūtrāṇi/</supplied></label>
<p>atha yogānuśāsanam //1.1//</p>
</quote>
<p>namāmi jagadutpattihetave vṛṣaketave/ kleśakarmavipākādirahitāya hitāya ca //1// natvā patañjalim ṛṣiṃ vedavyāsena bhāṣite/
saṃkṣiptaspaṣṭabahvarthā bhāṣye vyākhyā vidhāsyate //2//</p>
<p>iha hi bhagavān patañjaliḥ prāripsitasya śāstrasya saṃkṣepatas tātparyārthaṃ
prekṣāvatpravṛttyaṅgaṃ śrotuś ca sukhāvabodhārtham ācikhyāsur ādāv idaṃ sūtraṃ racayāṃ
cakāra --- atha yogānuśāsanam/ tatra prathamāvayavam athaśabdaṃ vyācaṣṭe --- athety ayam
adhikārārthaḥ/ athaiṣa jyotir itivat, na tv ānantaryārthaḥ/ anuśāsanam iti hi śāstram
āhānuśiṣyate 'neneti vyutpattyā/ na cāsya śamadamādyanantaraṃ pravṛttir api tu
tattvajñānacikhyāpayiṣānantaram/ jijāsājñānayos tu syāt/ yathāmnāyate --- "tasmāc chānto
dānta uparatas titikṣuḥ samāhito bhūtvātmany evātmānaṃ paśyet" <ref cRef="">bṛhadāraṇyakopaniṣat
4.4.23</ref> iti/ śiṣyapraśnatapaścaraṇarasāyanādyupayogānantaryasya ca saṃbhave+api
nābhidhānaṃ, śiṣyapratītipravṛttyor anupayogāt prāmāṇikatve yogānuśāsanasya tadabhāve
'py upeyatvād aprāmāṇikatve ca tadbhāve+api heyatvāt/ etena tattvajñānacikhyāpayiṣayor
ānantaryābhidhānaṃ parāstam/ adhikārārthatve tu śāstreṇādhikriyamāṇasya <pb n="1"/>
prastūyamānasya yogasyābhidhānāt sakalaśāstratātparyārthavyākhyānena śiṣyaḥ sukhenaiva
bodhitaś ca pravartitaś ca bhavatīti/ niḥśreyasasya hetuḥ samādhir iti hi
śrutismṛtītihāsapurāṇeṣu prasiddham/ nanu kiṃ
sarvasaṃdarbhagato+athaśabdo+adhikārārthaḥ, tathā sati "athāto brahmajijñāsā"
<ref cRef="">brahmasūtram 1.1.1</ref> ityādāv api prasaṅga ity ata āha --- ayam iti/ nanu ---</p>
<p>"hiraṇyagarbho yogasya vaktā nānyaḥ purātanaḥ"</p>
<p>iti yogiyājñavalkyasmṛteḥ kathaṃ patañjaler yogaśāstrakartṛtvam ity āśaṅkya
sūtrakāreṇānuśāsanam ity uktam/ śiṣṭasya śāsanam anuśāsanam ity arthaḥ/ yadāyam
athaśabdo+adhikārārthas tadaiṣa vākyārthaḥ saṃpadyata ity āha --- yogānuśāsanaṃ śāstram
adhikṛtam iti/ nanu vyutpādyamānatayā yogo+atrādhikṛto na tu śāstram ity ata āha ---
veditavyam iti/ satyaṃ vyutpādyamānatayā yogaḥ prastutaḥ, sa tu tadviṣayeṇa śāstreṇa
karaṇena vyutpādyaḥ/ karaṇagocaraś ca vyutpādakasya vyāpāro na karmagocara iti
kartṛvyāpāravivakṣayā yogaviṣayasya śāstrasyādhikṛtatvaṃ veditavyam/
śāstravyāpāragocaratayā tu yoga evādhikṛta iti bhāvaḥ/ adhikārārthasya
cāthaśabdasyānyārthaṃ nīyamānodakumbhadarśanam iva śravaṇaṃ maṅgalāyāpi kalpata iti
mantavyam/ śabdasaṃdehanimittam arthasaṃdeham apanayati --- yogaḥ samādhir iti/ "yuja
samādhau" <ref cRef="">dhātupāṭhaḥ 4</ref> ity asmād vyutpannaḥ samādhyartho na tu "yujir yoge"
<ref cRef="">dhātupāṭhaḥ 7</ref> ity asmāt saṃyogārtha ity arthaḥ/ nanu samādhir api vakṣyamāṇasyāṅgino
yogasyāṅgam/ na cāṅgam evāṅgīty ata āha --- sa ca sārvabhaumaḥ/ cas tvartho+aṅgād
aṅginaṃ bhinatti/ bhūmayo+avasthā vakṣyamāṇā madhumatī madhupratīkā viśokā saṃskāraśeṣās
tāś cittasya, tāsu sarvāsu viditaḥ sārvabhaumaś cittavṛttinirodhalakṣaṇo yogaḥ/ tadaṅgaṃ
tu samādhir naivaṃbhūtaḥ/ vyutpattinimittamātrābhidhānaṃ caitad yogaḥ samādhir iti/
aṅgāṅginor abhedavivakṣāmātreṇa pravṛttinimittaṃ tu yogaśabdasya cittavṛttinirodha eveti
paramārthaḥ/ vṛttayo jñānāny ātmāśrayāṇy atas tannirodho 'py ātmāśraya eveti ye paśyanti
tannirāsāyāha --- cittasya dharma iti/ cittaśabdenāntaḥkaraṇaṃ buddhim upalakṣayati/ na
hi kūṭasthanityā citiśaktir apariṇāminī jñānadharmā bhavitum arhati buddhis tu bhaved
iti bhāvaḥ/ syād etat sārvabhaumaś ced yogo hanta bhoḥ kṣitamūḍhavikṣiptā api
cittabhūmayaḥ/ asti ca parasparāpekṣayā vṛttinirodho+apy āsv iti tatrāpi yogatvaprasaṅga
ity āśaṅkya heyopādeyabhūmīr upanyasyati --- <pb n="2"/> kṣiptam ityādi/ kṣiptaṃ sadaiva
rajasā teṣu teṣu viṣayeṣu kṣipyamāṇam atyantam asthiram/ mūḍhaṃ tu tamaḥsamudrekān
nidrāvṛttimat/ kṣiptād viśiṣṭaṃ vikṣiptam/ viśeṣo+asthemabahulasya kādācitkaḥ sthemā/ sā
cāsyāsthemabahulatā sāṃsiddhikī vā vakṣyamāṇavyādhistyānādyantarāyajanitā vā/ ekāgram
ekatānam/ niruddhasakalavṛttikaṃ saṃskāramātraśeṣaṃ cittaṃ niruddham/ tatra
kṣiptamūḍhayoḥ saty api parasparāpekṣayā vṛttinirodhe pāramparyeṇāpi
niḥśreyasahetubhāvābhāvāt tadupaghātakatvāc ca yogapakṣād dūrotsāritatvam iti na tayor
yogtvaṃ niṣiddham/ vikṣiptasya tu kādācitkasadbhūtaviṣayasthemaśālinaḥ saṃbhāvyeta
yogatvam iti niṣedhati/ tatra vikṣipte cetasi samādhiḥ kādācitkasadbhūtaviṣayasya
cittasya sthemā na yogapakṣe vartate/ kasmāt/ yatas tadvipakṣavikṣepopasarjanībhūtaḥ/
vipakṣavargāntargatasya hi svarūpam eva durlabhaṃ prāg eva kāryakaraṇaṃ na khalu
dahanāntargataṃ bījaṃ tricaturākṣaṇāvasthitam uptam apy aṅkurāya kalpata iti bhāvaḥ/
yadi vikṣepopasarjanībhūtaḥ samādhir na yogaḥ kas tarhīty ata āha --- yas tv ekāgre
cetasīti/ bhūtam iti samāropitam arthaṃ nivartayati/ nidrāvṛttir api svālambane tamasi
bhūte bhavaty ekāgrety ata uktam --- sad iti/ śobhanaṃ nitāntāvirbhūtaṃ sattvaṃ
tamaḥsamudrekas tv aśobhanas tasya kleśahetutvād iti/ dyotanaṃ hi tattvajñānam āgamād
vānumānād vā bhavad api parokṣarūpatayā na sākṣātkāravatīm avidyām ucchinatti
dvicandradiṅmohādiṣv anucchedakatvād ata āha --- preti/ prakāro hi prakarṣaṃ dyotayan
sākṣātkāraṃ sūcayati/ avidyāmūlatvād asmitādīnāṃ kleśānāṃ, vidyāyāś
cāvidyocchedarūpatvād vidyodaye cāvidyādikleśasamucchedo virodhitvāt kāraṇavināśāc cety
āha --- kṣiṇoti ceti/ ata eva karmarūpāṇi bandhanāni ślathayati/ karma cātrāpūrvam
abhimataṃ kārye kāraṇopacārāt/ ślathayati svakāryād avasādayati/ vakṣyati hi --- "sati
mūle tadvipākaḥ" <ref cRef="">yogasūtram 2.13</ref> iti/ kiṃ ca nirodham abhumukhaṃ karoty
abhimukhīkaroti/ sa ca saṃprajñātaś catuṣprakāra <pb n="3"/> ity āha --- sa ceti/
asaṃprajñātam āha --- sarvavṛttīti/ rajastamomayī kila pramāṇādivṛttiḥ sāttvikīṃ vṛttim
upādāya saṃprajñāte niruddhā/ asaṃprajñāte tu sarvāsām eva nirodha ity arthaḥ/ tad iha
bhūmidvaye samāptā yā madhumatyādayo bhūmayas tāḥ sarvās tāsu viditaḥ sārvabhauma iti
siddham //1.1//</p></div>
<div n="1.2">
<quote type="basetext" ana="yosū" n="1.2">
<p>yogaś cittavṛttinirodhaḥ //1.2//</p>
</quote>
<p>dvitīyaṃ sūtram avatārayati --- tasya lakṣaṇeti/ tasyeti pūrvasūtropāttaṃ dvividhaṃ
yogaṃ parāmṛśati --- yogaś cittavṛttinirodhaḥ/ nirudhyante yasmin pramāṇādivṛttayo
'vasthāviśeṣe cittasya so+avasthāviśeṣo yogaḥ/ nanu saṃprajñātasya yogasyāvyāpakatvād
alakṣaṇam idam/ aniruddhā hi tatra sāttvikī cittavṛttir ity ata āha ---
sarvaśabdāgrahaṇād iti/ yadi sarvacittavṛttinirodha ity ucyeta bhaved avyāpakaṃ
saṃprajñātasya/ kleśakarmavipākāśayaparipanthī cittavṛttinirodhas tu tam api saṃgṛhṇāti/
tatrāpi rājasatāmasacittavṛttinirodhāt tasya ca tadbhāvād ity arthaḥ/ kutaḥ punar ekasya
cittasya kṣiptādibhūmisaṃbandhaḥ kimarthaṃ caivamavasthasya cittasya vṛttayo niroddhavyā
ity āśaṅkya prathamaṃ tāvad avasthāsaṃbandhe hetum upanyasyati --- cittaṃ hīti/
prakhyāśīlatvāt sattvaguṇam/ pravṛttiśīlatvād rajoguṇam/ sthitiśīlatvāt tamoguṇam/
prakhyāgrahaṇam upalakṣaṇārtham/ tenānye+api sāttvikāḥ prasādalāghavaprītyādayaḥ
sūcyante/ pravṛttyā ca paritāpaśokādayā rājasāḥ/ pravṛttivirodhī tamovṛttidharmaḥ
sthitiḥ/ sthitigrahaṇād gauravāvaraṇadainyādaya upalakṣyante/ etad uktaṃ bhavati ---
ekam api cittaṃ triguṇanirmitatayā guṇānāṃ ca vaiṣamyeṇa parasparavimardavaicitryād
vicitrapariṇāmaṃ sad anekāvastham upapadyata iti/ kṣiptādyā eva cittasya bhūmīr
yathāsaṃbhavam avāntarāvasthābhedavatīr ādarśayati --- prakhyārūpaṃ hīti/ cittarūpeṇa
pariṇataṃ sattvaṃ cittasattvam/ tad evaṃ prakhyārūpatayā sattvaprādhānyaṃ cittasya
darśitam/ tatra citte sattvāt kiṃcid ūne rajastamasī <pb n="4"/> yadā mithaḥ same ca
bhavatas tadaiśvaryaṃ ca viṣayāś ca śabdādayas tāny eva priyāṇi yasya tat tathoktam/
sattvaprādhānyāt khalu cittaṃ tattve praṇidhitsad api tattvasya tamasā pihitatvād
aṇimādikam aiśvaryam eva tattvam abhimanyamānaṃ tat praṇidhitsati praṇidhatte ca kṣaṇam/
atha rajasā kṣipyamāṇaṃ tatrāpy alabdhasthitiṃ tatpriyamātraṃ bhavati/ śabdādiṣu punar
asya svarasavāhī premā nirūḍha eva/ tad anena vikṣiptaṃ cittam uktam/ kṣiptaṃ cittaṃ
darśayan mūḍham api sūcayati --- tad eva tamaseti/ yadā hi tamo rajo vijitya prasṛtaṃ
tadā cittasattvāvarakatamaḥsamutsāraṇe 'śaktatvād rajasas tamaḥsthagitaṃ cittam
adharmādy upagacchati/ ajñānaṃ ca viparyayajñānam/ abhāvapratyayālambanaṃ ca nidrājñānam
uktam/ tataś ca mūḍhāvasthāpi sūciteti/ anaiśvaryaṃ sarvatrecchāpratīghātaḥ/
adharmādivyāptaṃ cittaṃ bhavatīty arthaḥ/ yadā tu tad eva cittasattvam āvirbhūtasattvam
apagatatamaḥpaṭalaṃ sarajaskaṃ bhavati tadā dharmajñānavairāgyaiśvaryāṇy upagacchatīty
āha --- prakṣīṇetyādi/ mohas tamas tad eva cāvaraṇaṃ prakarṣeṇa kṣīṇaṃ yasya tat
tathoktam/ ata eva sarvato viśeṣāviśeṣaliṅgamātrāliṅgapuruṣeṣu pradyotamānam/ tathāpi na
dharmāyaiśvaryāya ca kalpate pravṛttyabhāvād ity ata āha --- anuviddhaṃ rajomātrayā/
rajasaḥ pravartakatvād asti dharmādipravṛttir ity arthaḥ/ tad anena
saṃprajñātasamādhisaṃpannayor madhubhūmikaprajñājyotiṣor madhyamayor yoginoś
cittasattvaṃ saṃgṛhītam/ saṃpraty atikrāntabhāvanīyasya dhyāyinaś caturthasya
cittāvasthām āha --- tad eva cittaṃ rajoleśān malād apetam ata eva svarūpapratiṣṭham/
abhyāsavairāgyapuṭapākaprabandhavidhūtarajastamomalasya hi buddhisattvatapanīyasya
svarūpapratiṣṭhasya viṣayendriyapratyāhṛtasyānavasitādhikāratayā ca kāryakāriṇo
vivekakhyātiḥ paraṃ kāryam avaśiṣyata ity āha --- sattvapuruṣānyatākhyātimātraṃ cittaṃ
dharmameghadhyānopagaṃ bhavati/ dharmameghaś ca vakṣyate/ atraiva yogijanaprasiddhim āha
--- tad iti/ sattvapuruṣānyatākhyātimātraṃ cittaṃ dharmameghaparyantaṃ paraṃ
prasaṃkhyānam ity ācakṣate dhyāyinaḥ/ cittasāmānādhikaraṇyaṃ ca dharmadharmiṇor
abhedavivakṣayā draṣṭavyam/ vivekakhyāter <pb n="5"/> hānahetuṃ citiśakteś copādānahetuṃ
nirodhasamādhim avatārayituṃ citiśakteḥ sādhutām asādhutāṃ ca vivekakhyāter darśayati
--- citiśaktir ityādi/ sukhaduḥkhamohātmakatvam aśuddhiḥ/ sukhamohāv api hi vivekinaṃ
duḥkhākurutaḥ/ ato duḥkhavad dheyau/ tathā cātisundaram apy antavad dunoti/ tena tad api
heyam eva vivekinaḥ/ seyam aśuddhir antaś ca citiśaktau puruṣe na sta ity uktam ---
śuddhā cānantā ceti/ nanu sukhaduḥkhamohātmakaśabdādīn iyaṃ cetayamānā tadākārāpannā
kathaṃ viśuddhā tadākāraparigrahaparivarjane ca kurvatī katham anantety ata uktam ---
darśitaviṣayeti/ darśito viṣayaḥ śabdādir yasyai sā tathoktā/ bhaved etad evaṃ yadi
buddhivac citiśaktir viṣayākāratām āpadyeta, kiṃ tu buddhir eva viṣayākāreṇa pariṇatā
saty atadākārāyai citiśaktyai viṣayam ādarśayati/ tataḥ puruṣaś cetayata ity ucyate/
nanu viṣayākārāṃ buddhim anārūḍhāyāś citiśakteḥ kathaṃ viṣayavedanaṃ viṣayārohe vā
kathaṃ na tadākārāpattir ity ata uktam --- apratisaṃkrameti/ pratisaṃkramaḥ saṃcāraḥ/ sa
citer nāstīty arthaḥ/ sa eva kuto+asyā nāstīty ata uktam --- apariṇāminīti/ na cites
trividho 'pi dharmalakṣaṇāvasthālakṣaṇaḥ pariṇāmo+asti/ yena kriyārūpeṇa pariṇatā satī
buddhisaṃyogena pariṇameta citiśaktiḥ/ asaṃkrāntāyā api viṣayasaṃvedanam upapādayiṣyate/
tat siddhaṃ citiśaktiḥ śobhaneti/ vivekakhyātis tu buddhisattvātmikāśobhanety uktam ---
ataś citiśakter viparīteti/ yadā ca vivekakhyātir api heyā tadā kaiva kathā
vṛttyantarāṇāṃ doṣabahulānām iti bhāvaḥ/ tatas taddhetor nirodhasamādher avatāro yujyata
ity āha --- atas tasyām iti/ jñānaprasādamātreṇa hi pareṇa vairāgyeṇa vivekakhyātim api
niruṇaddhīty arthaḥ/ atha niruddhāśeṣavṛttiṃ cittaṃ kīdṛśam ity ata āha --- tadavastham
ityādi/ sa nirodho+avasthā yasya tat tathoktam/ nirodhasya svarūpam āha --- sa nirbīja
iti/ kleśasahitaḥ karmāśayo jātyāyurbhogabījaṃ tasmān nirgata iti nirbījaḥ/ asyaiva
yogijanaprasiddhām anvarthasaṃjñām ādarśayati --- na tatreti/ upasaṃharati --- dvividhaḥ
sa yogaś cittavṛttinirodha iti //1.2//
<pb n="6"/></p>
</div>
<div n="1.3">
<quote type="basetext" ana="yosū" n="1.3">
<p>tadā draṣṭuḥ svarūpe+avasthānam //1.3//</p>
</quote>
<p>saṃpraty uttarasūtram avatārayituṃ codayati --- tadavasthe cetasīti/ kim ākṣepe/
tattadākārapariṇatabuddhibodhātmā khalv ayaṃ puruṣaḥ sadānubhūyate na tu
buddhibodharahito+ato 'sya puruṣasya buddhibodhaḥ svabhāvaḥ savitur iva prakāśaḥ/ na ca
saṃskāraśeṣe cetasi so+asti/ na ca svabhāvam apahāya bhāvo vartitum arhatīti bhāvaḥ/
syād etat/ saṃskāraśeṣām api buddhiṃ kasmāt puruṣo na budhyata ity ata āha ---
viṣayābhāvād iti/ na buddhimātraṃ puruṣasya viṣayo+api tu puruṣārthavatī buddhiḥ/
vivekakhyātiviṣayabhogau ca puruṣārthau/ tau ca niruddhāvasthāyāṃ na sta iti siddho
viṣayābhāva ity arthaḥ/ sūtreṇa pariharati --- tadā draṣṭuḥ svarūpe 'vasthānam/ svarūpa
ity āropitaṃ śāntaghoramūḍhasvarūpaṃ nivartayati/ puruṣasya hi caitanyaṃ svarūpam
anaupādhikaṃ na tu buddhibodhaḥ śāntādirūpa aupādhiko hi sa sphaṭikasyeva
svabhāvasvacchadhavalasya japākusumasaṃnidhānopādhir aruṇimā/ na copādhinivṛttāv
upahitanivṛttir atiprasaṅgād iti bhāvaḥ/ svarūpasya cābhede+api bhedaṃ
vikalpyādhikaraṇabhāva ukta iti/ ayam evārtho bhāṣyakṛtā dyotyate ---
svarūpapratiṣṭheti/ tadānīṃ nirodhāvasthāyāṃ na vyutthānāvasthāyām iti bhāvaḥ/ syād etad
vyutthānāvasthāyām apratiṣṭhitā svarūpe citiśaktir nirodhāvasthāyāṃ pratitiṣṭhantī
pariṇāminī syāt/ vyutthāne vā svarūpapratiṣṭhāne vyutthānanirodhayor aviśeṣa ity ata āha
--- vyutthānacitte tv iti/ na jātu kūṭasthanityā citiśaktiḥ svarūpāc cyavate tena yathā
nirodhe tathaiva vyutthāne+api/ na khalu śuktikāyāḥ pramāṇaviparyayajñānagocaratve+api
svarūpodayavyayau bhavataḥ/ pratipattā tu tathābhūtam apy atathātvenābhimanyate/
nirodhasamādhim apekṣya saṃprajñāto+api vyutthānam eveti //1.3//</p>
</div>
<div n="1.4">
<quote type="basetext" ana="yosū" n="1.4">
<p>vṛttisārūpyam itaratra //1.4//</p>
</quote>
<p>sūtrāntaram avatārayituṃ pṛcchati --- kathaṃ tarhīti/ yadi tathā bhavantī na tathā kena
tarhi prakāreṇa prakāśata ity arthaḥ/ hetupadam adhyāhṛtya sūtraṃ paṭhati ---
darśitaviṣayatvād vṛttisārūpyam itaratra/ itaratra vyutthāne yāś cittavṛttayaḥ
śāntaghoramūḍhās tā evāviśiṣṭā <pb n="7"/> abhinnā vṛttayo yasya puruṣasya sa tathoktaḥ/
sārūpyam ity atra saśabda ekaparyāyaḥ/ etad uktaṃ bhavati --- japākusumasphaṭikayor iva
buddhipuruṣayoḥ saṃnidhānād abhedagrahe buddhivṛttīḥ puruṣe samāropya śānto+asmi
duḥkhito+asmi mūḍho+asmīty adhyavasyati/ yathā maline darpaṇatale pratibimbitaṃ mukhaṃ
malinam āropya śocaty ātmānaṃ malino+asmīti/ yady api puruṣasamāropo+api
śabdādivijñānavad buddhivṛttir yady api ca prākṛtatvenācidrūpatayānubhāvyas tathāpi
buddheḥ puruṣatvam āpādayan puruṣavṛttir ivānubhava ivāvabhāsate/ tathā cāyam
aviparyayo+apy ātmā viparyayavān ivābhoktāpi bhokteva vivekakhyātirahito+api tatsahita
iva vivekakhyātyā prakāśate/ etac ca "citer apratisaṃkramāyās tadākārāpattau
svabuddhisaṃvedanam" <ref cRef="">yogasūtram 4.22</ref> ity atra "sattvapuruṣayor atyantāsaṃkīrṇayoḥ
pratyayāviśeṣo bhogaḥ" <ref cRef="">yogasūtram 3.35</ref> ity atra copapādayiṣyate/ etac ca matāntare+api
siddham ity āha --- tathā ceti/ pañcaśikhācāryasya sūtram "ekam eva darśanaṃ khyātir eva
darśanam" iti/ nanu katham ekaṃ darśanaṃ yāvatā buddheḥ śabdādiviṣayā vivekaviṣayā ca
vṛttiḥ prākṛtatayā jaḍatvenānubhāvyā darśanaṃ tato+anyat puruṣasya caitanyam anubhavo
darśanam ity ata āha --- khyātir eva darśanam iti/ udayavyayadharmiṇīṃ vṛttiṃ khyātiṃ
laukikīm abhipretyaitad uktam --- ekam eveti/ caitanyaṃ tu puruṣasya svabhāvo na
khyāteḥ/ tat tu na lokapratyakṣagocaro+api tv āgamānumānagocara ity arthaḥ/ tad anena
vyutthānāvasthāyāṃ mūlakāraṇam avidyāṃ darśayatā taddhetukaḥ saṃyogo bhogahetuḥ
svasvāmibhāvo+api sūcita iti tam upapādayann āha --- cittaṃ svaṃ bhavati puruṣasya
svāmina iti saṃbandhaḥ/ nanu cittajanitam upakāraṃ bhajamāno hi cetanaś cittasyeśitā/ na
cāsya tajjanitopakārasaṃbhavas tadasaṃbandhād anupakāryatvāt
tatsaṃyogatadupakārabhāgitve pariṇāmaprasaṅgād ity ata āha --- ayaskāntamaṇikalpaṃ
saṃnidhimātropakāri dṛśyatveneti/ na puruṣasaṃyuktaṃ cittam api tu tatsaṃnihitam/
saṃnidhiś ca puruṣasya na deśataḥ kālato vā tadasaṃyogāt kiṃ tu yogyatālakṣaṇaḥ/ asti ca
puruṣasya bhoktṛśaktiś cittasya bhogaśaktiḥ/ tad uktam --- dṛśyatveneti/
śabdādyākārapariṇatasya bhogyatvenety arthaḥ/ bhogaś ca yady api śabdādyākārā vṛttiś
cittasya dharmas tathāpi cittacaitanyayor abhedasamāropād vṛttisārūpyāt puruṣasyety
uktam/ tasmāc cittenāsaṃyoge+api tajjanitopakārabhāgitā puruṣasyāpariṇāmitā <pb n="8"/>
ceti siddham/ nanu svasvāmisaṃbandho bhogahetur avidyānimitto 'vidyā tu kiṃnimittā na
khalv animittaṃ kāryam utpadyate/ yathāhuḥ ---</p>
<quote>
<lg><l>svapnādivad avidyāyāḥ pravṛttis tasya kiṃkṛtā/</l></lg>
</quote>
<p>iti śaṅkām upasaṃhāravyājenoddharati --- tasmāc cittavṛttibodhe
śāntaghoramūḍhākāracittavṛttyupabhoge+anādyavidyānimittatvād anādiḥ saṃyogo hetur
avidyāvāsanayoś ca saṃtāno bījāṅkurasaṃtānavad anādir iti bhāvaḥ //1.4//</p>
</div>
<div n="1.5">
<quote type="basetext" ana="yosū" n="1.5">
<p>vṛttayaḥ pañcatayyaḥ kliṣṭākliṣṭāḥ //1.5//</p>
</quote>
<p>syād etat puruṣo hi śakya upadiśyate/ na ca vṛttinirodho vṛttīr avijñāya śakyaḥ/ na ca
sahasreṇāpi puruṣāyuṣair alam imāḥ kaścit parigaṇayitum/ asaṃkhyātāś ca kathaṃ
niroddhavyā ity āśaṅkya tāsām iyattāsvarūpapratipādanaparaṃ sūtram avatārayati --- tāḥ
punar niroddhavyā bahutve sati cittasya --- vṛttayaḥ pañcatayyaḥ kliṣṭākliṣṭāḥ/
vṛttirūpo+avayavy ekas tasya pramāṇādayo+avayavāḥ pañca/ tatas tadavayavā pañcatayī
pañcāvayavā vṛttir bhavati/ tāś ca vṛttayaś caitramaitrādicittabhedād bahvya iti
bahuvacanam upapannam/ etad uktaṃ bhavati --- caitro vā maitro vānyo vā kaścit sarveṣām
eva teṣāṃ vṛttayaḥ pañcatayya eva nādhikā iti/ cittasyeti caikavacanaṃ jātyabhiprāyam/
cittānām iti tu draṣṭavyam/ tāsām avāntaraviśeṣam anuṣṭhānopayoginaṃ darśayati ---
kliṣṭākliṣṭā iti/ akliṣṭā upādāya kliṣṭā niroddhavyās tā api pareṇa vairāgyeṇeti/ asya
vyākhyānaṃ --- kleśahetukā iti/ kleśā asmitādayo hetavaḥ pravṛttikāraṇaṃ yāsāṃ vṛttīnāṃ
tās tathoktāḥ/ yad vā puruṣārthapradhānasya rajastamomayīnāṃ hi vṛttīnāṃ
kleśakāraṇatvena kleśāyaiva pravṛttiḥ/ kleśaḥ kliṣṭaṃ tad āsām astīti kliṣṭā iti/ yata
eva kleśopārjanārtham amūṣāṃ pravṛttir ata eva karmāśayapracaye kṣetrībhūtāḥ/
pramāṇādinā khalv ayaṃ pratipattārtham avasāya tatra sakto dviṣṭo vā karmāśayam
ācinotīti bhavanti dharmādharmapracayaprasavabhūmayo vṛttayaḥ kliṣṭā iti/ akliṣṭā
vyācaṣṭe --- khyātiviṣayā iti/ vidhūtarajastamaso buddhisattvasya praśāntavāhinaḥ
prajñāprasādaḥ khyātis tayā viṣayiṇyā tadviṣayaṃ sattvapuruṣavivekam upalakṣayati/ tena
<pb n="9"/> sattvapuruṣavivekaviṣayā yato+ata eva guṇādhikāravirodhinyaḥ/
kāryārambhaṇaṃ hi guṇānām adhikāro vivekakhyātiparyavasānaṃ ca tad iti caritādhikārāṇāṃ
guṇānām adhikāraṃ virundhantīti/ atas tā akliṣṭāḥ pramāṇaprabhṛtayo vṛttayaḥ/ syād etad
vītarāgajanmādarśanāt kliṣṭavṛttaya eva sarve prāṇabhṛtaḥ/ na ca kliṣṭavṛttipravāhe
bhavitum arhanty akliṣṭā vṛttayo na cāmūṣāṃ bhāve+api kāryakāritā virodhim adhyapātitvāt
tasmāt kliṣṭānām akliṣṭābhir nirodhas tāsāṃ ca vairāgyeṇa pareṇeti manorathamātram ity
ata āha --- kliṣṭapravāheti/ āgamānumānācāryopadeśapariśīlanalabdhajanmanī
abhyāsavairāgye kliṣṭacchidram antarā tatra patitāḥ svayam akliṣṭā eva yady api
kliṣṭapravāhapatitāḥ/ na khalu śālagrāme kirātaśatasaṃkīrṇe prativasann api brāhmaṇaḥ
kirāto bhavati/ akliṣṭacchidreṣv iti nidarśanam/ kliṣṭāntaravartitayā ca kliṣṭābhir
anabhibhūtā akliṣṭāḥ/ svasaṃskāraparipākakrameṇa kliṣṭā eva tāvad abhibhavantīty āha ---
tathājātīyakā iti/ akliṣṭābhir vṛttibhir akliṣṭāḥ saṃskārā ity arthaḥ/ tad idaṃ
vṛttisaṃskāracakram aniśam āvartate, ā nirodhasamādheḥ/ tad evaṃbhūtaṃ cittaṃ
nirodhāvasthaṃ saṃskāraśeṣaṃ bhūtvātmakalpenāvatiṣṭhata ity āpātataḥ pralayaṃ vā
gacchatīti paramārthataḥ/ piṇḍīkṛtya sūtrārtham āha --- tā iti/ pañcadhety
arthakathanamātraṃ na tu śabdavṛttivyākhyānam/ tayapaḥ prakāre+asmaraṇāt //1.5//</p>
</div>
<div n="1.6">
<quote type="basetext" ana="yosū" n="1.6">
<p>pramāṇaviparyayavikalpanidrāsmṛtayaḥ //1.6//</p>
</quote>
<p>tāḥ svasaṃjñābhir uddiśati --- pramāṇaviparyayavikalpanidrāsmṛtayaḥ/ nirdeśe
yathāvacanaṃ vigrahaś cārthe dvaṃdvaḥ samāsa itaretarayoge/ yathā ---
anityāśuciduḥkhānātmasu nityaśucisukhātmakhyātir avidyā <ref cRef="">yogasūtram 2.5</ref> ity ukte+api na
diṅmohālātacakrādivibhramā vyudasyanta evam ihāpi pramāṇādyabhidhāne+api
vṛttyantarasadbhāvaśaṅkā na vyudasyateti tannirāsāya vaktavyaṃ pañcatayya iti/ etāvatya
eva vṛttayo nāparāḥ santīti darśitaṃ bhavati //1.6//</p>
</div>
<div n="1.7">
<quote type="basetext" ana="yosū" n="1.7">
<p>pratyakṣānumānāgamāḥ pramāṇāni //1.7//</p>
</quote>
<p>tatra pramāṇavṛttiṃ vibhajan sāmānyalakṣaṇam āha --- pratyakṣānumānāgamāḥ pramāṇāni/
anadhigatatattvabodhaḥ <pb n="10"/> pauruṣeyo vyavahārahetuḥ pramā/ tatkāraṇaṃ pramāṇam/
vibhāgavacanaṃ ca nyūnādhikasaṃkhyāvyavacchedārtham/ tatra sakalapramāṇamūlatvāt
prathamataḥ pratyakṣaṃ lakṣayati --- indriyeti/ arthasyeti samāropitatvaṃ niṣedhati/
tadviṣayeti bāhyagocaratayā jñānākāragocaratvaṃ nivārayati/ cittavartino jñānākārasya
bāhyajñeyasaṃbandhaṃ darśayati --- bāhyavastūparāgād iti/ vyavahitasya taduparāge hetum
āha --- indriyapraṇālikayeti/ sāmānyamātram artha ity eke/ viśeṣā evety anye/
sāmānyaviśeṣatadvattety apare vādinaḥ pratipannās tannirāsāyāha --- sāmānyaviśeṣātmana
iti/ na tadvattā kiṃ tu tādātmyam arthasya/ etac caikāntānabhypagama ity atra
pratipādayiṣyate/ anumānāgamaviṣayāt pratyakṣaviṣayaṃ vyavacchinatti ---
viśeṣāvadhāraṇapradhāneti/ yady api sāmānyam api pratyakṣe pratibhāsate tathāpi viśeṣaṃ
pratyupasarjanībhūtam ity arthaḥ/ etac ca sākṣātkāropalakṣaṇaparam/ tathā ca
vivekakhyātir api lakṣitā bhavati/ phalavipratipattiṃ nirākaroti --- phalaṃ pauruṣeyaś
cittavṛttibodha iti/ nanu puruṣavartī bodhaḥ kathaṃ cittagatāyā vṛtteḥ phalam/ na hi
khadiragocaravyāpāreṇa paraśunā palāśe chidā kriyata ity ata āha --- aviśiṣṭa iti/ na hi
puruṣagato bodho janyate, api tu caitanyam eva buddhidarpaṇapratibimbitaṃ
buddhivṛttyārthākārayā tadākāratām āpadyamānaṃ phalam/ tac ca tathābhūtaṃ buddher
aviśiṣṭaṃ buddhyātmakaṃ, vṛttiś ca buddhyātmiketi sāmānādhikaraṇyād yuktaḥ
pramāṇaphalabhāva ity arthaḥ/ etac copapādayiṣyāma ity āha --- pratisaṃvedīti/
pratyakṣānantaraṃ
pravṛttyādiliṅgakaśrotṛbuddhyanumānaprabhavasaṃbandhadarśanasamutthatayāgamasyānumānajatvād
anumitasya cāgamenānvākhyānād āgamāt prāg anumānaṃ lakṣayati --- anumeyasyeti/
jijñāsitadharmaviśiṣṭo dharmyanumeyas tasya tulyajātīyāḥ sādhyadharmasāmānyena
samānārthāḥ sapakṣās teṣv anuvṛtta ity anena viruddhatvam asādhāraṇatvaṃ ca
sādhanadharmasya nirākaroti/ bhinnajātīyā asapakṣās te ca sapakṣād anye tadviruddhās
tadabhāvavantaś ca, tebhyo vyāvṛttas tad anena sādhāraṇānaikāntikatvam apākaroti/
saṃbadhyata iti saṃbandho liṅgam anena pakṣadharmatāṃ darśayann asiddhatāṃ nivārayati/
tadviṣayā tannibandhanā, "ṣiñ bandhane" <ref cRef="">dhātupāṭhaḥ 5</ref> ity asmād viṣayapadavyutpatteḥ/
sāmānyāvadhāraṇeti pratyakṣaviṣayād vyavacchinatti/ saṃbandhasaṃvedanādhīnajanmānumānaṃ
<pb n="11"/> viśeṣeṣu saṃbandhagrahaṇābhāvena sāmānyam eva sukarasaṃbandhagrahaṇaṃ
gocarayatīti/ udāharaṇam āha --- yatheti/ co hetvarthe/ vindhyo 'gatir yatas tasmāt
tasyāprāptir ato gatinivṛttau prāpter nivṛttir deśāntaraprāpter gatimac candratārakaṃ
caitravad iti siddham/ āgamasya vṛtter lakṣaṇam āha --- āpteneti/
tattvadarśanakāruṇyakaraṇapāṭavābhisaṃbandha āptis tayā vartata ity āptas tena
dṛṣṭo+anumito vārthaḥ/ śrutasya pṛthag anupādānaṃ tasya dṛṣṭānumitamūlatvena tābhyām eva
caritārthatvād āptacittavartijñānasadṛśasya jñānasya śrotṛcitte samutpādaḥ
svabodhasaṃkrāntis tasyai, artha upadiśyate śrotṛhitāhitaprāptiparihāropāyatayā
prajñāpyate/ śeṣaṃ sugamam/ yasyāgamasyāśraddheyārtho vaktā, yathā yāny eva daśa
dāḍimāni tāni ṣaḍ apūpā bhaviṣyantīti/ na dṛṣṭānumitārtho yathā caityaṃ vandeta
svargakāma iti/ sa āgamaḥ plavate/ nanv evaṃ manvādīnām apy āgamaḥ plaveta/ na hi te+api
dṛṣṭānumitārthāḥ/ yathāhuḥ ---</p>
<p>"yaḥ kaścit kasyacid dharmo manunā parikīrtitaḥ/ sa sarvo+abhihito vede sarvajñānamayo
hi saḥ/" <ref cRef="">manusmṛtiḥ 2.7</ref></p>
<p>ity ata āha --- mūlavaktari tv iti/ mūlavaktā hi tatreśvaro dṛṣṭānumitārtha ity
arthaḥ //1.7//</p>
</div>
<div n="1.8">
<quote type="basetext" ana="yosū" n="1.8">
<p>viparyayo mithyājñānam atadrūpapratiṣṭham //1.8//</p>
</quote>
<p>viparyayo mithyājñānam atadrūpapratiṣṭham/ viparyaya iti lakṣyanirdeśaḥ/ mithyājñānam
ityādi lakṣaṇam/ yaj jñānapratibhāsirūpaṃ, tadrūpāpratiṣṭham evātadrūpapratiṣṭham/
yathāśrāddhabhojīti/ ataḥ saṃśayo+api saṃgṛhītaḥ/ etāvāṃs tu viśeṣaḥ --- tatra
jñānārūḍhaivāpratiṣṭhatā dvicandrādes tu bādhajñānena/ nanv evaṃ vikalpo+api
tadrūpāpratiṣṭhānād vicārato viparyayaḥ prasajyetety ata āha --- mithyājñānam iti/ anena
hi sarvajanīnānubhavasiddho bādha uktaḥ/ sa cāsti viparyaye na tu vikalpe, tena
vyavahārāt/ paṇḍitarūpāṇām eva <pb n="12"/> tu vicārayatāṃ tatra bādhabuddher iti/
codayati --- sa kasmān na pramāṇam/ nottareṇopajātavirodhinā jñānena pūrvaṃ bādhanīyam
api tu pūrveṇaiva prathamam upajātenānupajātavirodhinā param iti bhāvaḥ/ pariharati ---
yataḥ pramāṇeneti/ yatra hi pūrvāpekṣā parotpattis tatraivam iha tu svakāraṇād
anyonyānapekṣe jñāne jāyete/ tenottarasya pūrvam anupamṛdyodayam anāsādayatas
tadapabādhātmaivodayo na tu pūrvasyottarabādhātmā, tasya tadānīm aprasakteḥ/ tasmād
anupajātavirodhitā bādhyatve hetur upajātavirodhitā ca bādhakatve/ tasmād
bhūtārthaviṣayatvāt pramāṇenāpramāṇasya bādhanaṃ siddham/ udāharaṇam āha --- tatra
pramāṇeneti/ asya kutsitatvaṃ hānāya darśayati --- seyaṃ pañceti/ avidyāsāmānyam
avidyāsmitādiṣu pañcasu parvasv ity arthaḥ/ avyaktamahadahaṃkārapañcatanmātreṣv aṣṭasv
anātmasv ātmabuddhir avidyā tamaḥ/ evaṃ yoginām aṣṭasv aṇimādikeṣv aiśvaryeṣv aśreyaḥsu
śreyobuddhir aṣṭavidho mohaḥ pūrvasmāj jaghanyaḥ/ sa cāsmitocyate/ yathā yogenāṣṭavidham
aiśvaryam upādāya siddho bhūtvā dṛṣṭānuśravikāñ śabdādīn daśa viṣayān bhokṣya
ityevamātmikā pratipattir mahāmoho rāgaḥ/ evam etenaivābhisaṃdhinā pravartamānasya
kenacit pratibaddhatvād aṇimādīnām anutpattau tannibandhanasya
dṛṣṭānuśravikaviṣayopabhogasyāsiddheḥ pratibandhakaviṣayaḥ krodhaḥ sa tāmisrākhyo
dveṣaḥ/ evam aṇimādiguṇasaṃpattau dṛṣṭānuśravikaviṣayapratyupasthāne ca kalpānte sarvam
etan naṅkṣyatīti yas trāsaḥ so+abhiniveśo 'ndhatāmisraḥ/ tad uktam ---</p>
<p>"bhedas tamaso+aṣṭavidho mohasya ca daśavidho mahāmohaḥ/ tāmisro 'ṣṭādaśadhā tathā
bhavaty andhatāmisraḥ" <ref cRef="">sāṃkhyakārikā 48</ref> iti //1.8//</p>
</div>
<div n="1.9">
<quote type="basetext" ana="yosū" n="1.9">
<p>śabdajñānānupātī vastuśūnyo vikalpaḥ //1.9//</p>
</quote>
<p>śabdajñānānupātī vastuśūnyo vikalpaḥ/ nanu śabdajñānānupātī ced āgamapramāṇāntaragato
(āgamapramāṇāntargato) vikalpaḥ prasajyeta nirvastukatve vā viparyayaḥ syād ity ata āha
--- sa neti/ na pramāṇaviparyayāntargataḥ/ kasmād yato vastuśūnyatve+apīti
pramāṇāntargatiṃ niṣedhati/ <pb n="13"/> śabdajñānamāhātmyanibandhana iti
viparyayāntargatim/ etad uktaṃ bhavati --- kvacid abhede bhedam āropayati kvacit punar
bhinnānām abhedam/ tato bhedasyābhedasya ca vastuno+abhāvāt tadābhāso vikalpo na
pramāṇaṃ nāpi viparyayo vyavahārāvisaṃvādād iti/ śāstraprasiddham udāharaṇam āha ---
tadyatheti/ kiṃ viśeṣyaṃ kena vyapadiśyate viśeṣyate nābhede viśeṣyaviśeṣaṇabhāvo na hi
gavā gaur viśeṣyate/ kiṃ tu bhinnenaiva caitreṇa/ tad idam āha --- bhavati ca vyapadeśe
vṛttiḥ/ vyapadeśavyapadeśyayor bhāvo vyapadeśaḥ/ viśeṣaṇaviśeṣyabhāva iti yāvat/ tasmin
vṛttir vākyasya yathā caitrasya gaur iti/ śāstrīyam evodāharaṇāntaraṃ samuccinoti ---
tatheti/ pratiṣiddho vastunaḥ pṛthivyāder dharmaḥ parispando yasya sa tathoktaḥ/ ko+asau
niṣkriyaḥ puruṣaḥ/ na khalu sāṃkhyīye rāddhānte+abhāvo nāma kaścid asti vastudharmo yena
puruṣo viśeṣyetety arthaḥ/ kvacit pāṭhaḥ pratiṣiddhā vastudharmā iti/ tasyārthaḥ ---
pratiṣedhavyāptāḥ pratiṣiddhā na vastudharmāṇāṃ tadvyāpyatā bhāvābhāvayor asaṃbandhād
atha ca tathā pratītir iti/ laukikam udāharaṇam āha --- tiṣṭhati bāṇa iti/ yathā hi
pacati bhinattīty atra pūrvāparībhūtaḥ karmakṣaṇapracaya ekaphalāvacchinnaḥ pratīyata
evaṃ tiṣṭhatīty atrāpi/ pūrvāparībhāvam evāha --- sthāsyati sthita iti/ nanu bhavatu
pākavat pūrvāparībhūtayāvasthānakriyayā bāṇād bhinnayā bāṇasya vyapadeśa ity ata āha ---
gatinivṛttau dhātvarthamātraṃ gamyate/ gatinivṛttir eva tāvat kalpitā tasyā api
bhāvarūpatvaṃ tatrāpi pūrvāparībhāva ity aho kalpanāparamparety arthaḥ/ abhāvaḥ kalpito
bhāva iva cānugata iva ca sarvapuruṣeṣu gamyate na punaḥ puruṣavyatirikto dharmaḥ kaścid
ity udāharaṇāntaram āha --- tathānutpattidharmeti/ pramāṇaviparyayābhyām anyā na
vikalpavṛttir iti vādino bahavaḥ pratipedire/ tatpratibodhanāyodāharaṇaprapañca iti
mantavyam //1.9//
<pb n="14"/></p>
</div>
<div n="1.10">
<quote type="basetext" ana="yosū" n="1.10">
<p>abhāvapratyayālambanā vṛttir nidrā //1.10//</p>
</quote>
<p>abhāvapratyayālambanā vṛttir nidrā/ adhikṛtaṃ hi vṛttipadam anuvādakam/
pramāṇaviparyayavikalpasmṛtīnāṃ vṛttitvaṃ prati parīkṣakāṇām avipratipatteḥ/ atas tad
anūdyate viśeṣavidhānāya/ nidrāyās tu vṛttitve parīkṣakāṇām asti vipratipattir iti
vṛttitvaṃ vidheyam/ na ca prakṛtam anuvādakaṃ vidhānāya kalpata iti punar vṛttigrahaṇam/
jāgratsvapnavṛttīnām abhāvas tasya pratyayaḥ kāraṇaṃ buddhisattvāc chādakaṃ tamas tad
evālambanaṃ viṣayo yasyāḥ sā tathoktā vṛttir nidrā/ buddhisattve hi triguṇe yadā
sattvarajasī abhibhūya samastakaraṇāvarakam āvirasti tamas tadā buddher
viṣayākārapariṇāmābhāvād udbhūtatamomayīṃ buddhim avabudhyamānaḥ puruṣaḥ
suṣupto+antaḥsaṃjña ity ucyate/ kasmāt punar niruddhakaivalyayor iva vṛttyabhāva eva na
nidrety ata āha --- sā ca saṃprabodhe pratyavamarśāt sopapattikāt smaraṇāt
pratyayaviśeṣaḥ/ kathaṃ, yadā hi sattvasacivaṃ tama āvirasti tadedṛśaḥ pratyavamarśaḥ
suptotthitasya bhavati sukham aham asvāpsaṃ prasannaṃ me manaḥ prajñāṃ me viśāradīkaroti
svacchīkarotīti/ yadā tu rajaḥsacivaṃ tama āvirasti tadedṛśaḥ pratyavamarśa ity āha ---
duḥkham aham asvāpsaṃ styānam akarmaṇyaṃ me manaḥ kasmād yato bhramaty anavasthitam/
nitāntābhibhūtarajaḥsattve tamaḥsamullāse svāpe prabuddhasya pratyavamarśam āha ---
gāḍhaṃ mūḍho+aham asvāpsaṃ gurūṇi me gātrāṇi klāntaṃ me cittamalasaṃ muṣitam iva
tiṣṭhatīti/ sādhyavyatireke hetuvyatirekam āha --- na khalv ayam iti/ prabuddhasya
prabuddhamātrasya/ tadāśritāś ceti bodhakāle, pratyayānubhave vṛttyabhāvakāraṇānubhava
ity arthaḥ/ nanu pramāṇādayo vyutthānacittādhikaraṇā nirudhyantāṃ samādhipratipakṣatvān
nidrāyās tv ekāgravṛttitulyāyāḥ kathaṃ samādhipratipakṣatety ata āha --- sā ca samādhāv
iti/ ekāgratulyāpi tāmasatvena nidrā sabījanirbījasamādhipratipakṣeti sāpi niroddhavyety
arthaḥ //1.10//
<pb n="15"/></p>
</div>
<div n="1.11">
<quote type="basetext" ana="yosū" n="1.11">
<p>anubhūtaviṣayāsaṃpramoṣaḥ smṛtiḥ //1.11//</p>
</quote>
<p>anubhūtaviṣayāsaṃpramoṣaḥ smṛtiḥ/ pramāṇādibhir anubhūte viṣaye yo+asaṃpramoṣo 'steyaṃ
sā smṛtiḥ/ saṃskāramātrajasya hi jñānasya saṃskārakāraṇānubhavāvabhāsito viṣaya ātmīyas
tadadhikaviṣayaparigrahas tu saṃpramoṣaḥ steyam/ kasmāt sādṛśyāt/ "muṣa steye"
<ref cRef="">dhātupāṭhaḥ 9</ref> ity asmāt pramoṣapadavyutpatteḥ/ etad uktaṃ bhavati --- sarve
pramāṇādayo+anadhigatam arthaṃ sāmānyataḥ prakārato vādhigamayanti/ smṛtiḥ punar na
pūrvānubhavamaryādām atikrāmati/ tadviṣayā tadūnaviṣayā vā na tu tadadhikaviṣayā/
so+ayaṃ vṛttyantarād viśeṣaḥ smṛter iti/ vimṛśati --- kiṃ pratyayasyeti/
grāhyapravaṇatvād anubhavasya svānubhavābhāvāt tajjaḥ saṃskāro grāhyam eva smārayatīti
pratibhāti/ anubhavamātrajanitatvāc cānubhavam eveti/ vimṛśyopapattita ubhayasmaraṇam
avadhārayati --- grāhyapravaṇatayā grāhyoparaktaḥ/ paramārthatas tu grāhyagrahaṇe
evobhayaṃ tayor ākāraṃ svarūpaṃ nirbhāsayati prakāśayati/ svavyañjakaṃ kāraṇam añjanam
ākāro yasya sa tathoktaḥ/ svakāraṇākāra ity arthaḥ/ vyañjakam udbodhakaṃ tenāñjanaṃ
phalābhimukhīkaraṇaṃ yasyeti vety arthaḥ/ nanu yadi kāraṇavicāreṇa buddhismaraṇayoḥ
sārūpyaṃ kas tarhi bheda ity ata āha --- tatra grahaṇeti/ grahaṇam upādānaṃ, na ca
gṛhītasyopāttasyopādānaṃ saṃbhavati/ tad anenānadhigatabodhanaṃ buddhir ity uktam/
grahaṇākāro grahaṇarūpaṃ pūrvaṃ pradhānaṃ yasyāḥ sā tathoktā/ vikalpitaś cāyam
abhede+api guṇapradhānabhāva iti/ grāhyākāraḥ pūrvaḥ prathamo yasyāḥ sā tathoktā/ idam
eva ca grāhyākārasya grāhyasya pūrvatvaṃ yad vṛttyantaraviṣayīkṛtatvam arthasya/ tad
anena vṛttyantaraviṣayīkṛtagocarā smṛtir ity uktaṃ bhavati/ so+ayam asaṃpramoṣa iti/
nanv asti smṛter api saṃpramoṣaḥ/ darśayati hi pitrāder atītasya
deśakālāntarānubhūtasyānanubhūtacaradeśakālāntarasaṃbandhaḥ svapna ity ata āha --- sā ca
dvayīti/ bhāvitaḥ kalpitaḥ smartavyo yayā sā tathoktā/ abhāvito+akalpitaḥ <pb n="16"/>
pāramārthika iti yāvat/ neyaṃ smṛtir api tu viparyayas tallakṣaṇopapannatvāt
smṛtyābhāsatayā tu smṛtir uktā/ pramāṇābhāsam iva pramāṇam iti bhāvaḥ/ kasmāt punar ante
smṛter upanyāsa ity ata āha --- sarvāḥ smṛtaya iti/ anubhavaḥ prāptiḥ/ prāptipūrvā
vṛttiḥ smṛtis tataḥ smṛtīnām upajana ity arthaḥ/ nanu ye puruṣaṃ kliśnanti te
niroddhavyāḥ prekṣāvatā/ kleśāś ca tathā/ na ca vṛttayaḥ, tat kimartham āsāṃ nirodha ity
ata āha --- sarvāś caitā iti/ sugamam //1.11//</p>
</div>
<div n="1.12">
<quote type="basetext" ana="yosū" n="1.12">
<p>abhyāsavairāgyābhyāṃ tannirodhaḥ //1.12//</p>
</quote>
<p>nirodhopāyaṃ pṛcchati --- atheti/ sūtreṇottaram āha --- abhyāsavairāgyābhyāṃ
tannirodhaḥ/ abhyāsavairāgyayor nirodhe janayitavye+avāntaravyāpārabhedena samuccayo na
tu vikalpa ity āha --- cittanadīti/ prāgbhāraḥ prabandhaḥ/ nimnatā gambhīratā,
agādhateti yāvat //1.12//</p>
</div>
<div n="1.13">
<quote type="basetext" ana="yosū" n="1.13">
<p>tatra sthitau yatno+abhyāsaḥ //1.13//</p>
</quote>
<p>tatrābhyāsasya svarūpaprayojanābhyāṃ lakṣaṇam āha --- tatra sthitau yatno+abhyāsaḥ/ tad
vyācaṣṭe --- cittasyāvṛttikasya rājasatāmasavṛttirahitasya praśāntavāhitā vimalatā
sāttvikavṛttivāhitaikāgratā sthitiḥ/ tadartha iti/ sthitāv iti nimittasaptamī <pb n="17"
/> vyākhyātā/ yathā "carmaṇi dvīpinaṃ hanti" iti/ prayatnam eva paryāyābhyāṃ viśadayati
--- vīryam utsāha iti/ tasyecchāyonitām āha --- tatsaṃpipādayiṣayā/ tad iti sthitiṃ
parāmṛśati/ prayatnasya viṣayam āha --- tatsādhaneti/ sthitisādhanāny
antaraṅgabahiraṅgāṇi yamaniyamādīni/ sādhanagocaraḥ kartṛvyāpāro na phalagocara iti //1.13//</p>
</div>
<div n="1.14">
<quote type="basetext" ana="yosū" n="1.14">
<p>sa tu dīrghakālanairantaryasatkārāsevito dṛḍhabhūmiḥ //1.14//</p>
</quote>
<p>nanu vyutthānasaṃskāreṇānādinā paripanthinā pratibaddho 'bhyāsaḥ kathaṃ sthityai
kalpata ity ata āha --- sa tu dīrghakālanairantaryasatkārāsevito dṛḍhabhūmiḥ/ so+ayam
abhyāso viśeṣaṇatrayasaṃpannaḥ san dṛḍhāvastho na sahasā vyutthānasaṃskārair
abhibhūtasthitirūpaviṣayo bhavati/ yadi punar evaṃbhūtam apy abhyāsaṃ kṛtvoparamet tataḥ
kālaparivāsenābhibhūyeta/ tasmān noparantavyam iti bhāvaḥ //1.14//</p>
</div>
<div n="1.15">
<quote type="basetext" ana="yosū" n="1.15">
<p>dṛṣṭānuśravikaviṣayavitṛṣṇasya vaśīkārasaṃjñā vairāgyam //1.15//</p>
</quote>
<p>vairāgyam āha --- dṛṣṭānuśravikaviṣayavitṛṣṇasya vaśīkārasaṃjñā vairāgyam/
cetanācetaneṣu dṛṣṭaviṣayeṣu vitṛṣṇatām āha --- striya iti/ aiśvaryam ādhipatyam/
anuśravo vedas tato+adhigatā ānuśravikāḥ svargādayaḥ/ tatrāpi vaitṛṣṇyam āha ---
svargeti/ deharahitā videhāḥ karaṇeṣu līnās teṣāṃ bhāvo vaidehyam/ anye tu prakṛtim
evātmānam abhimanyamānāḥ prakṛtyupāsakāḥ prakṛtau sādhikārāyām eva līnās teṣāṃ bhāvaḥ
prakṛtilayatvaṃ tatprāptiviṣaye, ānuśravikaviṣaye vitṛṣṇasyānuśravikaviṣaye vitṛṣṇo hi
svargādiprāptiviṣaye vitṛṣṇa ity ucyate/ nanu yadi vaitṛṣṇyamātraṃ vairāgyaṃ hanta
viṣayāprāptāv <pb n="18"/> api tad astīti vairāgyaṃ syād ity ata āha --- divyādivyeti/
na vaitṛṣṇyamātraṃ vairāgyam api tu divyādivyaviṣaysaṃprayoge 'pi cittasyānābhogātmikā/
tām eva spaṣṭayati --- heyopādeyaśūnyā/ āsaṅgadveṣarahitopekṣābuddhir vaśīkārasaṃjñā/
kutaḥ punar iyam ity atrāha --- prasaṃkhyānabalād iti/ tāpatrayaparītatā viṣayāṇāṃ doṣas
tatparibhāvanayā tatsākṣātkāraḥ prasaṃkhyānaṃ tadbalād ity arthaḥ/ yatamānasaṃjñā,
vyatirekasaṃjñā, ekendriyasaṃjñā, vaśīkārasaṃjñā ceti catasraḥ saṃjñā ity āgaminaḥ/
rāgādayaḥ khalu kaṣāyāś cittavartinas tair indriyāṇi yathāsvaṃ viṣayeṣu pravartante, tan
mā pravartiṣatendriyāṇi tattadviṣayeṣv iti tatparipācanāyārambhaḥ prayatnaḥ sā
yatamānasaṃjñā/ tadārambhe sati kecit kaṣāyāḥ pakvāḥ pacyante pakṣyante ca kecit/ tatra
pakṣyamāṇebhyaḥ pakvānāṃ vyatirekeṇāvadhāraṇaṃ vyatirekasaṃjñā/
indriyapravartanāsamarthatayā pakvānām autsukyamātreṇa manasi vyavasthānam
ekendriyasaṃjñā/ autsukyamātrasyāpi nivṛttir upasthiteṣv api
divyādivyaviṣayeṣūpekṣābuddhiḥ saṃjñātrayāt parā vaśīkārasaṃjñā/ etayaiva ca pūrvāsāṃ
caritārthatvān na tāḥ pṛthag uktā iti sarvam avadātam //1.15//</p>
</div>
<div n="1.16">
<quote type="basetext" ana="yosū" n="1.16">
<p>tat paraṃ puruṣakhyāter guṇavaitṛṣṇyam //1.16//</p>
</quote>
<p>aparaṃ vairāgyam uktvā param āha --- tat paraṃ puruṣakhyāter guṇavaitṛṣṇyam/
aparavairāgyasya paraṃ vairāgyaṃ prati kāraṇatvam/ tatra ca dvāram ādarśayati ---
dṛṣṭānuśravikaviṣayadoṣadarśī virakta iti/ anenāparaṃ vairāgyaṃ darśitam/
puruṣadarśanābhyāsād āgamānumānācāryopadeśasamadhigatasya puruṣasya darśanaṃ
tasyābhyāsaḥ paunaḥpunyena niṣevaṇaṃ tasmāt tasya darśanasya śuddhī rajastamaḥparihāṇyā
sattvaikatānatā tayā yo guṇapuruṣayoḥ prakarṣeṇa vivekaḥ puruṣaḥ śuddho 'nantas
tadviparītā guṇā iti, tenāpyāyitā buddhir yasya yoginaḥ sa tathoktaḥ/ tad anena
dharmameghākhyaḥ samādhir uktaḥ/ sa tathābhūto yogī guṇebhyo vyaktāvyaktadharmakebhyaḥ
sarvathā viraktaḥ sattvapuruṣānyatākhyātāv api guṇātmikāyāṃ yāvad virakta iti/ tat
tasmād dvayaṃ vairāgyam/ pūrvaṃ hi vairāgyaṃ sattvasamudrekavidhūtatamasi
rajaḥkaṇakalaṅkasaṃpṛkte cittasattve/ tac ca tauṣṭikānām api samānam/ te hi <pb n="19"/>
tenaiva prakṛtilayā babhūvuḥ/ yathoktam --- vairāgyāt prakṛtilaya iti/ tatra tayor
dvayor madhye yad uttaraṃ tajjñānaprasādamātram/ mātragrahaṇena nirviṣayatāṃ sūcayati/
tad eva hi tādṛśaṃ cittasattvaṃ rajoleśamalenāpy aparāmṛṣṭam asyāśrayo+ata eva
jñānaprasāda ity ucyate/ cittasattvaṃ hi prasādasvabhāvam api rajastamaḥsaṃparkān
malinatām anubhavati/ vairāgyābhyāsavimalavāridhārādhautasamastarajastamomalaṃ tv
atiprasannaṃ jñānaprasādamātrapariśeṣaṃ bhavati/ tasya guṇānupādeyatvāya darśayati ---
yasyodaye sati yogī pratyuditakhyātiḥ/ khyātiviśeṣe sati vartamānakhyātimān ity arthaḥ/
prāpaṇīyaṃ kaivalyaṃ prāptam/ yathā vakṣyati --- jīvann eva vidvān mukto bhavati/
saṃskāramātrasya cchinnamūlasya siddhatvād iti bhāvaḥ/ kutaḥ prāptaṃ, yataḥ --- kṣīṇāḥ
kṣetavyāḥ kleśā avidyādayaḥ savāsanāḥ/ nanv asti dharmādharmasamūho bhavasya
janmamaraṇaprabandhasya saṃkramaḥ prāṇinām/ tat kutaḥ kaivalyam ity ata āha --- chinna
iti/ śliṣṭāni niḥsaṃdhīni parvāṇi yasya sa tathoktaḥ/ dharmādharmasamūhasya samūhinaḥ
parvāṇi tāni śliṣṭāni/ na hi jātu jantur maraṇajanmaprabandhena tyakṣyate/ so+ayaṃ
bhavasaṃkramaḥ kleśakṣaye chinnaḥ/ yathā vakṣyati --- "kleśamūlaḥ karmāśayaḥ"
<ref cRef="">yogasūtram 2.12</ref> "sati mūle tadvipākaḥ" <ref cRef="">yogasūtram 2.13</ref> iti/ nanu
prasaṃkhyānaparipākaṃ dharmameghaṃ ca nirodham antarā kiṃ tad asti yaj
jñānaprasādamātram ity ata āha --- jñānasyaiveti/ dharmameghabheda eva paraṃ vairāgyaṃ
nānyat/ yathā vakṣyati --- "prasaṃkhyāne+apy akusīdasya sarvathā vivekakhyāter
dharmameghaḥ samādhiḥ" <ref cRef="">yogasūtram 4.29</ref> [iti,] "tadā sarvāvaraṇamalāpetasya
jñānasyānantyāj jñeyam alpam" <ref cRef="">yogasūtram 4.31</ref> iti ca/ tasmād etasya hi nāntarīyakam
avinābhāvi kaivalyam iti //1.16//</p>
</div>
<div n="1.17">
<quote type="basetext" ana="yosū" n="1.17">
<p>vitarkavicārānandāsmitārūpānugamāt saṃprajñātaḥ //1.17//</p>
</quote>
<p>upāyam abhidhāya saprakāropeyakathanāya pṛcchati --- athopāyadvayeneti/
vitarkavicārānandāsmitārūpānugamāt saṃprajñātaḥ/ saṃprajñātapūrvakatvād asaṃprajñātasya
prathamaṃ saṃprajñātopavarṇanam/ <pb n="20"/> saṃprajñātasāmānyaṃ
vitarkavicārānandāsmitānāṃ rūpaiḥ svarūpair anugamāt pratipattavyam/ vitarkaṃ vivṛṇoti
--- cittasyeti/ svarūpasākṣātkāravatī prajñābhogaḥ/ sa ca sthūlaviṣayatvāt sthūlaḥ/
yathā hi prāthamiko dhānuṣkaḥ sthūlam eva lakṣyaṃ vidhyaty atha sūkṣmam evaṃ prāthamiko
yogī sthūlam eva pāñcabhautikaṃ caturbhujādi dhyeyaṃ sākṣātkaroty atha sūkṣmam iti/ evaṃ
cittasyālambane sūkṣma ābhogaḥ/ sthūlakāraṇabhūtasūkṣmapañcatanmātraliṅgāliṅgaviṣayo
vicāraḥ/ tad evaṃ grāhyaviṣayaṃ darśayitvā grahaṇaviṣayaṃ darśayati --- ānanda iti/
indriye sthūla ālambane cittasyābhogo hlāda ānandaḥ/ prakāśaśīlatayāṃ khalu
sattvapradhānād ahaṃkārād indriyāṇy utpannāni/ sattvaṃ sukham iti tāny api sukhānīti
tasminn ābhogo hlāda iti/ grahītṛviṣayaṃ saṃprajñātam āha --- ekātmikā saṃvid iti/
asmitāprabhavānīndriyāṇi/ tenaiṣām asmitā sūkṣmaṃ rūpam/ sā cātmanā grahītrā saha
buddhir ekātmikā saṃvit/ tasyāṃ ca grahītur antarbhāvād bhavati grahītṛviṣayaḥ
saṃprajñāta iti/ caturṇām aparam apy avāntaraviśeṣam āha --- tatra prathama iti/ kāryaṃ
kāraṇānupraviṣṭaṃ na kāraṇaṃ kāryeṇa tad ayaṃ sthūla ābhogaḥ
sthūlasūkṣmendriyāsmitākāraṇacatuṣṭayānugato bhavati/ uttare tu tridvyekakāraṇakās
tridvyekarūpā bhavanti/ asaṃprajñātād bhinatti --- sarva eta iti //1.17//</p>
</div>
<div n="1.18">
<quote type="basetext" ana="yosū" n="1.18">
<p>virāmapratyayābhyāsapūrvaḥ saṃskāraśeṣo+anyaḥ //1.18//</p>
</quote>
<p>kramaprāptam asaṃprajñātam avatārayituṃ pṛcchati --- atheti/ virāmapratyayābhyāsapūrvaḥ
saṃskāraśeṣo+anyaḥ/ pūrvapadenopāyakathanam uttarābhyāṃ ca svarūpakathanam/ madhyamaṃ
padaṃ vivṛṇoti --- sarvavṛttīti/ prathamaṃ padaṃ vyācaṣṭe --- tasya param iti/ virāmo
vṛttīnām abhāvas tasya pratyayaḥ kāraṇaṃ tasyābhyāsas tadanuṣṭhānaṃ paunaḥpunyaṃ tad eva
pūrvaṃ yasya sa tathoktaḥ/ athāparaṃ vairāgyaṃ nirodhakāraṇaṃ kasmān na bhavatīty ata
āha --- sālambano hīti/ kāryasarūpaṃ kāraṇaṃ <pb n="21"/> yujyate na virūpam/ virūpaṃ
cāparaṃ vairāgyaṃ sālambanaṃ nirālambanasamādhinā kāryeṇa/ tasmān nirālambanād eva
jñānaprasādamātrāt tasyotpattir yuktā/ dharmameghasamādhir eva hi
nitāntavigalitarajastamomalād buddhisattvād upajātas tattadviṣayātikrameṇa
pravartamāno+ananto viṣayāvadyadarśī samastaviṣayaparityāgāc ca svarūpapratiṣṭhaḥ san
nirālambanaḥ saṃskāramātraśeṣasya nirālambanasya samādheḥ kāraṇam upapadyate sārūpyād
iti/ ālambanīkaraṇam āśrayaṇam abhāvaprāptam iva vṛttirūpakāryākaraṇān nirbījo
nirālambanaḥ/ athavā bījaṃ kleśakarmāśayās te niṣkrāntā yasmāt sa tathā //1.18//</p>
</div>
<div n="1.19">
<quote type="basetext" ana="yosū" n="1.19">
<p>bhavapratyayo videhaprakṛtilayānām //1.19//</p>
</quote>
<p>nirodhasamādher avāntarabhedaṃ hānopādānāṅgam ādarśayati --- sa khalv ayaṃ
nirodhasamādhir dvividhaḥ --- upāyapratyayo bhavapratyayaś ca/ upāyo vakṣyamāṇaḥ
śraddhādiḥ pratyayaḥ kāraṇaṃ yasya nirodhasamādheḥ sa tathoktaḥ/ bhavanti jāyante 'syāṃ
jantava iti bhavo+avidyā, bhūtendriyeṣu vā vikāreṣu prakṛtiṣu
vāvyaktamahadahaṃkārapañcatanmātreṣv anātmasv ātmakhyātis tauṣṭikānāṃ
vairāgyasaṃpannānāṃ, sa khalv ayaṃ bhavaḥ pratyayaḥ kāraṇaṃ yasya nirodhasamādheḥ sa
bhavapratyayaḥ/ tatra tayor madhya upāyapratyayo yogināṃ mokṣyamāṇānāṃ bhavati/
viśeṣavidhānena śeṣasya mumukṣusaṃbandhaṃ niṣedhati/ keṣāṃ tarhi bhavapratyaya ity atra
sūtreṇottaram āha --- bhavapratyayo videhaprakṛtilayānām/ videhāś ca prakṛtilayāś ca
teṣām ity arthaḥ/ tad vyācaṣṭe --- videhānāṃ devānāṃ bhavapratyayaḥ/ bhūtendriyāṇām
anyatamadātmatvena (anyatamam ātmatvena) pratipannās tadupāsanayā
tadvāsanāvāsitāntaḥkaraṇāḥ piṇḍapātānantaram indriyeṣu bhūteṣu vā līnāḥ
saṃskāramātrāvaśeṣamanasaḥ ṣāṭkauśikaśarīrarahitā videhāḥ/ te hi
svasaṃskāramātropayogena cittena kaivalyapadam ivānubhavantaḥ prāpnuvanto videhāḥ/
avṛttikatvaṃ ca kaivalyena <pb n="22"/> sārūpyaṃ, sādhikārasaṃskāraśeṣatā ca vairūpyam/
saṃskāramātropabhogeneti kvacit pāṭhaḥ/ tasyārthaḥ --- saṃskāramātram evopabhogo yasya
na tu cittavṛttir ity arthaḥ/ prāptāvadhayaḥ svasaṃskāravipākaṃ tathājātīyakam
ativāhayanty atikrāmanti punar api saṃsāre viśanti/ tathā ca vāyuproktam ---</p>
<p>"daśa manvantarāṇīha tiṣṭhantīndriyacintakāḥ/ bhautikās tu śataṃ pūrṇam" iti/</p>
<p>tathā prakṛtilayāś cāvyaktamahadahaṃkārapañcatanmātreṣv anyatamadātmatvena (anyatamam
ātmatvena) pratipannās tadupāsanayā tadvāsanāvāsitāntaḥkaraṇāḥ piṇḍapātānantaram
avyaktādīnām anyatamasmiṃl līnāḥ (anyatame līnāḥ) sādhikāre+acaritārthe/ evaṃ hi
caritārthaṃ cetaḥ syād yadi vivekakhyātim api janayed ajanitasattvapuruṣānyatākhyātes tu
cetaso+acaritārthasyāsti sādhikārateti/ sādhikāre cetasi prakṛtilīne kaivalyapadam
ivānubhavanti, yāvan na punar āvartate 'dhikāravaśāc cittam iti/ prakṛtisāmyam upagatam
apy avadhiṃ prāpya punar api prādurbhavati tato vivicyate/ yathā varṣātipāte mṛdbhāvam
upagato maṇḍūkadehaḥ punar ambhodavāridhārāvasekān maṇḍūkadehabhāvam anubhavatīti/ tathā
ca vāyuproktam ---</p>
<p>"sahasraṃ tv ābhimānikāḥ/ bauddhā daśa sahasrāṇi tiṣṭhanti vigatajvarāḥ// pūrṇaṃ
śatasahasraṃ tu tiṣṭhanty avyaktacintakāḥ/ puruṣaṃ nirguṇaṃ prāpya kālasaṃkhyā na
vidyate" iti//</p>
<p>tas asya punarbhavaprāptihetutayā heyatvaṃ siddham //1.19//</p>
</div>
<div n="1.20">
<quote type="basetext" ana="yosū" n="1.20">
<p>śraddhāvīryasmṛtisamādhiprajñāpūrvaka itareṣām //1.20//</p>
</quote>
<p>yogināṃ tu samādher upāyakramam āha --- śraddhāvīryasmṛtisamādhiprajñāpūrvaka itareṣām/
nanv indriyādicintakā api śraddhāvanta evety ata āha --- śraddhā cetasaḥ saṃprasādaḥ/ sa
cāgamānumānācāryopadeśasamadhigatatattvaviṣayo bhavati hi cetasaḥ saṃprasādo <pb n="23"
/>+abhirucir atīcchā śraddhā nendriyādiṣv ātmābhimāninām abhirucir asaṃprasādo hi sa
vyāmohamūlatvād ity arthaḥ/ kuto+asāv eva śraddhety ata āha --- sā hi jananīva kalyāṇī
yoginaṃ pāti vimārgapātajanmano 'narthāt/ so+ayam icchāviśeṣa iṣyamāṇaviṣayaṃ prayatnaṃ
prasūta ity āha --- tasya hi śraddadhānasya/ tasya vivaraṇaṃ --- vivekārthino vīryam
upajāyate/ smṛtir dhyānam anākulam avikṣiptaṃ, samādhīyate yogāṅgasamādhiyuktaṃ bhavati/
yamaniyamādināntarīyakasamādhyupanyāsena ca yamaniyamādayo+api sūcitāḥ/ tad evam
akhilayogāṅgasaṃpannasya saṃprajñāto jāyata ity āha --- samāhitacittasyeti/ prajñāyā
vivekaḥ prakarṣa upajāyate/ saṃprajñātapūrvam asaṃprajñātotpādam āha --- tadabhyāsāt
tatraiva tattadbhūmiprāptau tattadviṣayāc ca vairāgyād asaṃprajñātaḥ samādhir bhavati/
sa hi kaivalyahetuḥ sattvapuruṣānyatākhyātipūrvo hi nirodhaś cittam akhilakāryakaraṇena
caritārtham adhikārād avasādayati //1.20//</p>
</div>
<div n="1.21">
<quote type="basetext" ana="yosū" n="1.21">
<p>tīvrasaṃvegānām āsannaḥ //1.21//</p>
</quote>
<p>nanu śraddhādayaś ced yogopāyās tarhi sarveṣām aviśeṣeṇa samādhitatphale syātām/
dṛśyate tu kasyacit siddhiḥ kasyacid asiddhiḥ kasyacic cireṇa siddhiḥ kasyacic
ciratareṇa kasyacit kṣipram ity ata āha --- te khalu nava yogina iti/ upāyāḥ śraddhādayo
mṛdumadhyādhimātrāḥ prāgbhavīyasaṃskārādṛṣṭavaśād yeṣāṃ te tathoktāḥ/ saṃvego vairāgyaṃ
tasyāpi mṛdumadhyatīvratā prāgbhavīyavāsanādṛṣṭavaśād eveti teṣu yādṛśāṃ kṣepīyasī
siddhis tān darśayati sūtreṇa --- tīvrasaṃvegānām āsanna iti sūtram/ śeṣaṃ bhāṣyam/
samādheḥ saṃprajñātasya phalam asaṃprajñātas tasyāpi kaivalyam //1.21//
<pb n="24"/></p>
</div>
<div n="1.22">
<quote type="basetext" ana="yosū" n="1.22">
<p>mṛdumadhyādhimātratvāt tato+api viśeṣaḥ //1.22//</p>
</quote>
<p>mṛdumadhyādhimātratvāt tato+api viśeṣaḥ/ nigadavyākhyātena bhāṣyeṇa vyākhyātam iti //1.22//</p>
</div>
<div n="1.23">
<quote type="basetext" ana="yosū" n="1.23">
<p>īśvarapraṇidhānād vā //1.23//</p>
</quote>
<p>sūtrāntaraṃ pātayituṃ vimṛśati --- kim etasmād eveti/ na vāśabdaḥ saṃśayanivartakaḥ/
īśvarapraṇidhānād vā/ vyācaṣṭe --- praṇidhānād bhaktiviśeṣān mānasād vācikāt kāyikād
vāvarjito+abhimukhīkṛtas tam anugṛhṇāti/ abhidhyānam anāgatārthecchā --- idam
asyābhimatam astv iti/ tanmātreṇa na vyāpārāntareṇa/ śeṣaṃ sugamam //1.23//</p>
</div>
<div n="1.24">
<quote type="basetext" ana="yosū" n="1.24">
<p>kleśakarmavipākāśayair aparāmṛṣṭaḥ puruṣaviśeṣa īśvaraḥ //1.24//</p>
</quote>
<p>nanu cetnācetanābhyām eva vyūḍhaṃ nānyena viśvam/ īśvaraś ced acetanas tarhi pradhānaṃ
pradhānavikārāṇām api pradhānam adhyapātāt tathā ca na tasyāvarjanam acetanatvād atha
cetanas tathāpi citiśakter audāsīnyād asaṃsāritayā cāsmitādivirahāt kuta āvarjanam/
kutaś cābhidhyānam ity āśayavān āha --- atha pradhāneti/ atra sūtreṇottaram āha ---
kleśakarmavipākāśayair aparāmṛṣṭaḥ puruṣaviśeṣa īśvaraḥ/ avidyādayaḥ kleśāḥ kliśnanti
khalv amī puruṣaṃ <pb n="25"/> sāṃsārikaṃ vividhaduḥkhaprahāreṇeti/ kuśalākuśalānīti
dharmādharmās teṣāṃ ca karmajatvād upacārāt karmatvam/ vipāko jātyāyurbhogāḥ/
vipākānuguṇā vāsanās tāś cittabhūmāv āśerata ity āśayāḥ/ na hi karabhajātinirvartakaṃ
karma prāgbhavīyakarabhabhogabhāvitāṃ bhāvanāṃ na yāvad abhivyanakti tāvat karabhocitāya
bhogāya kalpate/ tasmād bhavati karabhajātyanubhavajanmā bhāvanā karabhavipākānuguṇeti/
nanv amī kleśādayo buddhidharmā na kathaṃcid api puruṣaṃ parāmṛśanti, tasmāt
puruṣagrahaṇād eva tadaparāmarśasiddheḥ kṛtaṃ kleśakarmetyādinety ata āha --- te ca
manasi vartamānāḥ sāṃsārike puruṣe vyapadiśyante/ kasmāt, sa hi tatphalasya bhoktā
cetayiteti/ tasmāt puruṣatvād īśvarasyāpi tatsaṃbandhaḥ prāpta iti tatpratiṣedha
upapadyata ity āha --- yo hy anena buddhisthenāpi puruṣamātrasādhāraṇena
bhogenāparāmṛṣṭaḥ sa puruṣaviśeṣa īśvaraḥ/ viśiṣyata iti viśeṣaḥ puruṣāntarād
vyavacchidyate/ viśeṣapadasya vyāvartyaṃ darśayitukāmaḥ paricodanāpūrvaṃ pariharati ---
kaivalyaṃ prāptās tarhīti/ prakṛtilayānāṃ prākṛto bandhaḥ/ vaikāriko bandho videhānām/
dakṣiṇādibandho divyādivyaviṣayabhogabhājām/ tāny amūni trīṇi bandhanāni/
prakṛtibhāvanāsaṃskṛtamanaso hi dehapātānantaram eva prakṛtilayatām āpannā itītareṣāṃ
pūrvā bandhakoṭiḥ prajñāyate, tenottarakoṭividhānamātram iha tu pūrvāparakoṭiniṣedha
iti/ saṃkṣipya viśeṣaṃ darśayati --- sa tu sadaiva muktaḥ sadaiveśvara iti/
jñānakriyāśaktisaṃpad aiśvaryam/ <pb n="26"/> atra pṛcchati --- yo+asāv iti/ jñānakriye
hi na cicchakter apariṇāminyāḥ saṃbhavata iti rajastamorahitaviśuddhacittasattvāśraye
vaktavye/ na ceśvarasya sadā muktasyāvidyāprabhavacittasattvasamutkarṣeṇa saha
svasvāmibhāvaḥ saṃbandhaḥ saṃbhavatīty ata uktaṃ --- prakṛṣṭasattvopādānād iti/
neśvarasya pṛthagjanasyevāvidyānibandhanaś cittasattvena svasvāmibhāvaḥ/ kiṃ tu
tāpatrayaparītān pretyabhāvamahārṇavāj jantūn uddhariṣyāmi jñānadharmopadeśena/ na ca
jñānakriyāsāmarthyātiśayasaṃpattim antareṇa tadupadeśaḥ/ na ceyam
apahatarajastamomalaviśuddhasattvopādānaṃ vinety ālocya sattvaprakarṣam upādatte
bhagavān aparāmṛṣṭo 'py avidyayā/ avidyābhimānī cāvidyāyās tattvam avidvān bhavati na
punar avidyām avidyātvena sevamānaḥ/ na khalu śailūṣo rāmatvam āropya tās tāś ceṣṭā
darśayan bhrānto bhavati/ tad idam āhāryam asya rūpaṃ na tāttvikam iti/ syād etat/
uddidhīrṣayā bhagavatā sattvam upādeyaṃ tadupādānena ca taduddidhīrṣā, asyā api
prākṛtatvāt tathā cānyonyāśraya ity ata uktam --- śāśvatika iti/ bhaved etad evaṃ
yadīdaṃprathamatā sargasya bhaved anādau tu sargasaṃhāraprabandhe
sargāntarasamutpannasaṃjihīrṣāvadhisamaye pūrṇe mayā sattvaprakarṣa upādeya iti
praṇidhānaṃ kṛtvā bhagavāñ jagat saṃjahāra/ tadā ceśvaracittasattvaṃ praṇidhānavāsitaṃ
pradhānasāmyam upagatam api paripūrṇo mahāpralayāvadhau praṇidhānavāsanāvaśāt
tathaiveśvaracittasattvabhāvena pariṇamate/ yathā caitraḥ śvaḥ prātar evotthātavyaṃ
mayeti praṇidhāya suptas tadaivottiṣṭhati praṇidhānasaṃskārāt/ tasmād anāditvād
īśvarapraṇidhānasattvopādānayoḥ śāśvatikatvena nānyonyāśrayaḥ/ na ceśvarasya
cittasattvaṃ mahāpralaye+api na prakṛtisāmyam upaitīti vācyam/ yasya hi na kadācid api
pradhānasāmyaṃ na tat prādhānikaṃ nāpi citiśaktir ajñatvād ity arthāntaram aprāmāṇikam
āpadyeta/ tac cāyuktaṃ, prakṛtipuruṣavyatirekeṇārthāntarābhāvāt/ so+ayam īdṛśa īśvarasya
śāśvatika utkarṣaḥ/ sa kiṃ sanimittaḥ sapramāṇaka āhosvin nirnimitto niṣpramāṇaka iti/
uttaraṃ --- tasya śāstraṃ nimittam/ śrutismṛtītihāsapurāṇāni śāstram/ codayati ---
śāstraṃ punaḥ kiṃnimittam/ pratyakṣānumānapūrvaṃ hi śāstram/ na ceśvarasya
sattvaprakarṣe kasyacit pratyakṣam anumānaṃ vāsti/ na ceśvarapratyakṣaprabhavaṃ śāstram
iti yuktam/ kalpayitvāpi hy ayaṃ brūyād ātmaiśvaryaprakāśanāyeti bhāvaḥ/ pariharati ---
prakṛṣṭasattvanimittam/ <pb n="27"/> ayam abhisaṃdhiḥ --- mantrāyurvedeṣu tāvad
īśvarapraṇīteṣu pravṛttisāmarthyād arthāvyabhicāraviniścayāt prāmāṇyaṃ siddham/ na
cauṣadhibhedānāṃ tatsaṃyogaviśeṣāṇāṃ ca mantrāṇāṃ ca tattadvarṇāvāpoddhāreṇa sahasreṇāpi
puruṣāyuṣair laukikapramāṇavyavahārī śaktaḥ kartum anvayavyatirekau/ na cāgamād
anvayavyatirekau tābhyāṃ cāgamas tatsaṃtānayor anāditvād iti pratipādayituṃ yuktam/
mahāpralaye tatsaṃtānayor vicchedāt/ na ca tadbhāve pramāṇābhāvaḥ/ abhinnaṃ
pradhānavikāro jagad iti hi pratipādayiṣyate/ sadṛśapariṇāmasya ca visadṛśapariṇāmatā
dṛṣṭā/ yathā kṣīrekṣurasāder dadhiguḍādirūpam/ visadṛśapariṇāmasya pūrvaṃ
sadṛśapariṇāmatā ca dṛṣṭā/ tad iha pradhānenāpi mahadahaṃkārādirūpavisadṛśapariṇāmena
satā bhāvyaṃ kadācit sadṛśapariṇāmenāpi/ sadṛśapariṇāmaś cāsya sāmyāvasthā/ sa ca
mahāpralayaḥ/ tasmān mantrāyurvedapraṇayanāt tāvad bhagavato
vigalitarajastamomalāvaraṇatayā paritaḥ pradyotamānaṃ buddhisattvam āstheyam/ tathā
cābhyudayaniḥśreyasopadeśaparo+api vedarāśir īśvarapraṇītas tadbuddhisattvaprakarṣād eva
bhavitum arhati/ na ca sattvotkarṣe rajastamaḥprabhavau vibhramavipralambhau
saṃbhavataḥ/ tat siddhaṃ prakṛṣṭasattvanimittaṃ śāstram iti/ syād etat/
prakarṣakāryatayā prakarṣaṃ bodhayac chāstraṃ śeṣavad anumānaṃ bhaven na tv āgama ity
ata āha --- etayor iti/ na kāryatvena bodhayaty api tv anādivācyavācakabhāvasaṃbandhena
bodhayatīty arthaḥ/ īśvarasya hi buddhisattve prakarṣo vartate, śāstram api
tadvācakatvena tatra vartata iti/ upasaṃharati --- etasmād
īśvarabuddhisattvaprakarṣavācakāc chāstrād etad bhavati jñāyate viṣayeṇa viṣayiṇo
lakṣaṇāt sadaiveśvaraḥ sadaiva mukta iti/ tad evaṃ puruṣāntarād vyavacchidyeśvarāntarād
api vyavacchinatti --- tac ca tasyeti/ atiśayavinirmuktim āha --- na tāvad iti/ kutaḥ
--- yad eveti/ kasmāt sarvātiśayavinirmuktaṃ tadaiśvaryam ity ata āha --- tasmād
yatreti/ atiśayaniṣṭhām aprāptānām aupacārikam aiśvaryam ity arthaḥ/ <pb n="28"/>
sāmyavinirmuktim āha --- na ca tatsamānam iti/ prākāmyam avihatecchatā tadvighātān
ūnatvam (tadvighātād ūnatvam) anūnatve vā dvayor api prākāmyavighātaḥ kāryānutpatter
utpattau vā viruddhadharmasamāliṅgitam ekadā kāryam upalabhyetety āśayavān āha ---
dvayoś ceti/ aviruddhābhiprāyatve vā pratyekam īśvaratve kṛtam anyair ekenaiveśanāyāḥ
kṛtatvāt/ saṃbhūyakāritve vā na kaścid īśvaraḥ pariṣadvan nityeśanāyogināṃ ca
paryāyāyogāt kalpanāgauravaprasaṅgāc ceti draṣṭavyam/ tasmāt sarvam avadātam //1.24//</p>
</div>
<div n="1.25" xml:id="tattvavaiśāradī__1.25">
  <quote type="basetext" ana="yosū" n="1.25">
<p>tatra niratiśayaṃ sarvajñabījam //1.25//</p>
</quote>
<p>evam asya kriyājñānaśaktau śāstraṃ pramāṇam abhidhāya jñānaśaktāv anumānaṃ pramāṇayati
--- kiṃ ca --- tatra niratiśayaṃ sarvajñabījam/ vyācaṣṭe --- yad idam iti/
buddhisattvāvarakatamopagamatāratamyena yad idam atītānāgatapratyutpannānāṃ pratyekaṃ ca
samuccayena ca vartamānānām atīndriyāṇāṃ grahaṇaṃ, tasya viśeṣaṇam alpaṃ bahv iti
sarvajñabījaṃ kāraṇam/ kaścit kiṃcid evātītādi gṛhṇāti kaścid bahu kaścid bahutaraṃ
kaścid bahutamam iti grāhyāpekṣayā grahaṇasyālpatvaṃ bahutvaṃ kṛtam/ etad vivardhamānaṃ
yatra niṣkrāntam atiśayāt sa sarvajña iti/ tad anena prameyamātraṃ kathitam/ atra
pramāṇayati --- asti kāṣṭhāprāptiḥ sarvajñabījasyeti/ sādhyanirdeśaḥ/ niratiśayatvaṃ
kāṣṭhā/ yataḥ param atiśayavattā nāstīti/ tena nāvadhimātreṇa siddhasādhanam/
sātiśayatvād iti hetuḥ/ yad yat sātiśayaṃ tat tat sarvaṃ niratiśayaṃ, yathā
kuvalāmalakabilveṣu sātiśayaṃ mahattvam ātmani niratiśayam iti vyāptiṃ darśayati ---
parimāṇavat/ na ca garimādibhir guṇair vyabhicāra iti sāṃpratam/ na khalv
avayavagarimātiśayī garimāvayavinaḥ kiṃ <pb n="29"/> tvā paramāṇubhya āntyāvayavibhyo
yāvantaḥ kecana teṣāṃ pratyekavartino garimṇaḥ samāhṛtya garimā vardhamānābhimānaḥ/
jñānaṃ tu na pratijñeyaṃ samāpyata ity ekadvibahuviṣayatayā yuktaṃ sātiśayam iti na
vyabhicāraḥ/ upasaṃharati --- yatra kāṣṭheti/ nanu santi bahavas tīrthakarā
buddhārhatakapilarṣiprabhṛtayas tat kasmāt ta eva sarvajñā na bhavanty asmād anumānād
ity ata āha --- sāmānyeti/ kutas tarhi tadviśeṣapratipattir ity ata āha --- tasyeti/
buddhādipraṇīta āgamābhāso na tv āgamaḥ,
sarvapramāṇabādhitakṣaṇikanairātmyādimārgopadeśakatvena vipralambhakatvād iti bhāvaḥ/
tena śrutismṛtītihāsapurāṇalakṣaṇād āgamata āgacchanti buddhim ārohanti asmād
abhyudayaniḥśreyasopāyā ity āgamaḥ, tasmāt saṃjñādiviśeṣapratipattiḥ/ saṃjñāviśeṣaḥ
śiveśvarādiḥ śrutyādiṣu prasiddhaḥ/ ādipadena ṣaḍaṅgatādaśāvyayate saṃgṛhīte/ yathoktaṃ
vāyupurāṇe ---</p>
<p>"sarvajñatā tṛptir anādibodhaḥ svatantratā nityam aluptaśaktiḥ/ anantaśaktiś ca vibhor
vidhijñāḥ ṣaḍ āhur aṅgāni maheśvarasya"//<ref cRef="12.31">vāyupurāṇam
12.31</ref></p>
<p>tathā ---</p>
<p>"jñānaṃ vairāgyam aiśvaryaṃ tapaḥ satyaṃ kṣamā dhṛtiḥ/ sraṣṭṛtvam ātmasaṃbodho hy
adhiṣṭhātṛtvam eva ca// avyayāni daśaitāni nityaṃ tiṣṭhanti śaṃkare"<ref cRef="10.60"
>vāyupurāṇam 10.60</ref> iti/</p>
<p>syād etat, nityatṛptasya bhagavato vairāgyātiśayasaṃpannasya svārthe tṛṣṇāsaṃbhavāt
kāruṇikasya ca sukhaikatānajanasarjanaparasya duḥkhabahulajīvalokajananānupapatter
aprayojanasya ca prekṣāvataḥ pravṛttyanupapatteḥ kriyāśaktiśālino+api na jagatkriyety
ata āha --- tasyātmānugrahābhāve+apīti/ bhūtānāṃ prāṇinām anugrahaḥ prayojanaṃ,
śabdādyupabhogavivekakhyātirūpakāryakaraṇāt kila caritārthaṃ cittaṃ nivartate/ tataḥ
puruṣaḥ kevalī bhavati/ atas tatprayojanāya kāruṇiko vivekakhyātyupāyaṃ kathayati/
tenācaritārthatvāc cittasya jantūnīśvaraḥ puṇyāpuṇyasahāyaḥ sukhaduḥkhe bhāvayann api
nākāruṇikaḥ/ vivekakhyātyupāyakathanāya <pb n="30"/> bhūtānugrahaṃ dvāram āha ---
jñānadharmopadeśeneti/ jñānaṃ ca dharmaś ca jñānadharmau tayor upadeśena
jñānadharmasamuccayāl labdhavivekakhyātiparipākāt kalpapralaye brahmaṇo dināvasāne yatra
satyalokavarjaṃ jagad astameti/ mahāpralaye sasatyalokasya brahmaṇo+api nidhane
saṃsāriṇaḥ svakāraṇagāmino 'tas tadā maraṇaduḥkhabhājaḥ, kalpety upalakṣaṇam anyadāpi
svārjitakarmapākavaśena janmamaraṇādibhājaḥ puruṣānuddhariṣyāmīti kaivalyaṃ prāpya
puruṣā uddhṛtā bhavantīty arthaḥ/ etac ca karuṇāprayuktasya jñānadharmopadeśanaṃ
kāpilānām api siddham ity āha --- tathā coktaṃ pañcaśikhācāryeṇa --- ādividvān kapila
iti/ ādividvān iti pañcaśikhācāryavacanam ādimuktasvasaṃtānādiguruviṣayaṃ na tv
anādimuktaparamaguruviṣayam/ ādimukteṣu kadācin mukteṣu vidvatsu kapilo+asmākam
ādividvān muktaḥ sa eva ca gurur iti/ kapilasyāpi jāyamānasya maheśvarānugrahād eva
jñānaprāptiḥ śrūyata iti/ kapilo nāma viṣṇor avatāraviśeṣaḥ prasiddhaḥ/ svayaṃbhūs tu
hiraṇyagarbhaḥ/ tasyāpi sāṃkhyayogaprāptir vede śrūyata iti/ sa eveśvara ādividvān
kapilo viṣṇur na svayaṃbhūr iti bhāvaḥ/ svāyaṃbhuvānāṃ tv īśvara iti bhāvaḥ //1.25//</p>
</div>
<div n="1.26">
<quote type="basetext" ana="yosū" n="1.26">
<p>pūrveṣām api guruḥ kālenānavacchedāt //1.26//</p>
</quote>
<p>saṃprati bhagavato brahmādibhyo viśeṣam āha --- sa eṣa iti/ pātanikā --- sa eṣa iti/
sūtram --- pūrveṣām api guruḥ kālenānavacchedāt/ vyācaṣṭe --- pūrve hīti/ kālas tu
śatavarṣādir avacchedārthenāvacchedena prayojanena nopāvartate na vartate/ prakarṣasya
gatiḥ prāptiḥ/ pratyetavya āgamāt //1.26//
<pb n="31"/></p>
</div>
<div n="1.27">
<quote type="basetext" ana="yosū" n="1.27">
<p>tasya vācakaḥ praṇavaḥ //1.27//</p>
</quote>
<p>tad anena prabandhena bhagavān īśvaro darśitaḥ/ saṃprati tatpraṇidhānaṃ darśayituṃ
tasya vācakam āha --- tasya vācakaḥ praṇavaḥ/ vyācaṣṭe --- vācya iti/ tatra pareṣāṃ
mataṃ vimarśadvāreṇopanyasyati --- kim asyeti/ vācakatvaṃ pratipādakatvam ity arthaḥ/
pare hi paśyanti yadi svābhāvikaḥ śabdārthayoḥ saṃbandhaḥ saṃketenāsmāc chabdād ayam
arthaḥ pratyetavya ityevamātmakenābhivyajyeta tato yatra nāsti sa saṃbandhas tatra
saṃketaśatenāpi na vyajyeta/ na hi pradīpavyaṅgyo ghaṭo yatra nāsti tatra
pradīpasahasreṇāpi śakyo vyaṅktum/ kṛtasaṃketas tu karabhaśabdo vāraṇe vāraṇapratipādako
dṛṣṭaḥ/ tataḥ saṃketakṛtam eva vācakatvam iti/ vimṛśyābhimatam avadhārayati ---
sthito+asyeti/ ayam abhiprāyaḥ --- sarva eva śabdāḥ sarvākārārthābhidhānasamarthā iti/
sthita evaiṣāṃ sarvākārair arthaiḥ svābhāvikaḥ saṃbandhaḥ/ īśvarasaṃketas tu prakāśakaś
ca niyāmakaś ca/ tasyeśvarasaṃketāsaṃketakṛtaś cāsya vācakāpabhraṃśavibhāgaḥ/ tad idam
āha --- saṃketas tv īśvarasyeti/ nidarśanam āha --- yatheti/ nanu śabdasya prādhānikasya
mahāpralayasamaye pradhānabhāvam upagatasya śaktir api pralīnā, tato
mahadādikrameṇotpannasyāvācakasyaiva māheśvareṇa saṃketena na śakyā vācakaśaktir
abhivyañjayituṃ vinaṣṭaśaktitvād ity ata āha --- sargāntareṣv apīti/ yady api saha
śaktyā pradhānasāmyam upagataḥ śabdas tathāpi punar āvirbhavaṃs tacchaktiyukta
evāvirbhavati varṣātipātasamadhigatamṛdbhāva ivodbhijjo meghavisṛṣṭavāridhārāvasekāt/
tena pūrvasaṃbandhasaṃketānusāreṇa saṃketaḥ kriyate bhagavateti/ tasmāt saṃpratipatteḥ
sadṛśavyavahāraparamparāyā nityatayā nityaḥ śabdārthayoḥ saṃbandho na kūṭasthanitya ity
āgamikāḥ pratijānate, na punar āgamanirapekṣāḥ sargāntareṣv api tādṛśa eva saṃketa iti
pratipattum īśata iti bhāvaḥ //1.27//
<pb n="32"/></p>
</div>
<div n="1.28">
<quote type="basetext" ana="yosū" n="1.28">
<p>tajjapas tadarthabhāvanam //1.28//</p>
</quote>
<p>vācakam ākhyāya praṇidhānam āha --- tajjapas tadarthabhāvanam/ vyācaṣṭe ---
praṇavasyeti/ bhāvanaṃ punaḥ punaś citte niveśanam/ tataḥ kiṃ sidhyatīty ata āha ---
praṇavam iti/ ekasmin bhagavaty āramati cittam/ atraiva vaiyāsikīṃ gāthām udāharati ---
tathā ceti/ tata īśvaraḥ samādhitatphalalābhena tam anugṛhṇāti //1.28//</p>
</div>
<div n="1.29">
<quote type="basetext" ana="yosū" n="1.29">
<p>tataḥ pratyakcetanādhigamo+apy antarāyābhāvaś ca //1.29//</p>
</quote>
<p>kiṃ cāparam asmāt --- tataḥ pratyakcetanādhigamo+apy antarāyābhāvaś ca/ pratīpaṃ
viparītam añcati vijānātīti pratyak sa cāsau cetanaś ceti pratyakcetano+avidyāvān
puruṣaḥ/ tad aneneśvarāc chāśvatikasattvotkarṣasaṃpannād vidyāvato nivartayati/ pratīcaś
cetanasyādhigamo jñānaṃ svarūpato 'sya bhavaty antarāyā vakṣyamāṇās tadabhāvaś ca/ asya
vivaraṇaṃ --- ye tāvad iti/ svam ātmā tasya rūpam/ rūpagrahaṇenāvidyāsamāropitān dharmān
niṣedhati/ nanv īśvarapraṇidhānam īśvaraviṣayaṃ katham iva pratyakcetanaṃ sākṣātkaroty
atiprasaṅgād ity ata āha --- yathaiveśvara iti/ śuddhaḥ
kūṭasthanityatayodayavyayarahitaḥ prasannaḥ kleśavarjitaḥ kevalo dharmādharmāpetaḥ/ ata
evānupasargaḥ/ upasargā jātyāyurbhogāḥ/ sādṛśyasya kiṃcid bhedādhiṣṭhānatvād īśvarād
bhinatti --- buddheḥ pratisaṃvedīti/ tad anena pratyaggrahaṇaṃ vyākhyātam/
atyantavidharmiṇor anyatarārthānucintanaṃ na taditarasya sākṣātkārāya kalpate/ <pb
n="33"/> sadṛśārthānucintanaṃ tu sadṛśāntarasākṣātkāropayogitām anubhavati
ekaśāstrābhyāsa iva tatsadṛśārthaśāstrāntarajñānopayogitām/ pratyāsattis tu svātmani
sākṣātkārahetur na parātmanīti sarvam avadātam //1.29//</p>
</div>
<div n="1.30">
<quote type="basetext" ana="yosū" n="1.30">
<p>vyādhistyānasaṃśayapramādālasyāviratibhrāntidarśanālabdhabhūmikatvānavasthitatvāni
cittavikṣepās te+antarāyāḥ //1.30//</p>
</quote>
<p>pṛcchati --- atha ka iti/ sāmānyenottaram --- ya iti/ viśeṣasaṃkhye pṛcchati --- ka
iti/ uttaraṃ vyādhītyādisūtram/ antarāyā nava/ etāś cittavṛttayo yogāntarāyā
yogavirodhinaś cittasya vikṣepakāś cittaṃ khalv amī vyādhyādayo yogād vikṣipanty
apanayantīti vikṣepāḥ/ yogapratipakṣatve hetum āha --- sahaita iti/
saṃśayabhrāntidarśane tāvad vṛttitayā vṛttinirodhapratipakṣau/ ye+api na vṛttayo
vyādhiprabhṛtayas te+api vṛttisāhacaryāt tatpratipakṣā ity arthaḥ/ padārthān vyācaṣṭe
--- vyādhir iti/ dhātavo vātapittaśleṣmāṇaḥ śarīradhāraṇāt/ aśitapītāhārapariṇāmaviśeṣo
rasaḥ/ karaṇānīndriyāṇi teṣāṃ vaiṣamyaṃ nyūnādhikabhāva iti/ akarmaṇyatā karmānarhatā/
saṃśaya ubhayakoṭispṛgvijñānam/ saty apy atadrūpapratiṣṭhatvena saṃśayaviparyāsayor
abhede, ubhayakoṭisparśāsparśarūpāvāntaraviśeṣavivakṣayātra <pb n="34"/>
bhedenopanyāsaḥ/ abhāvanam akaraṇaṃ tatrāprayatna iti yāvat/ kāyasya gurutvaṃ kaphādinā,
cittasya gurutvaṃ tamasā/ gardhas tṛṣṇā/ madhumatyādayaḥ samādhibhūmayaḥ/ labdhabhūmer
yadi tāvataiva susthitaṃmanyasya samādhibhreṣaḥ syāt tatas tasyā api bhūmer apāyaḥ syāt/
yasmāt samādhipratilambhe tadavasthitaṃ syāt tasmāt tatra prayatitavyam iti //1.30//</p>
</div>
<div n="1.31">
<quote type="basetext" ana="yosū" n="1.31">
<p>duḥkhadaurmanasyāṅgamejayatvaśvāsapraśvāsā vikṣepasahabhuvaḥ //1.31//</p>
</quote>
<p>na kevalaṃ navāntarāyā duḥkhādayo+apy asya tatsahabhuvo bhavantīty āha --- duḥkhetyādi/
pratikūlavedanīyaṃ duḥkham ādhyātmikaṃ śārīraṃ vyādhivaśān mānasaṃ ca kāmādivaśāt/
ādhibhautikaṃ vyāghrādijanitam/ ādhidaivikaṃ grahapīḍādijanitam/ tac cedaṃ duḥkhaṃ
prāṇimātrasya pratikūlavedanīyatayā heyam ity āha --- yenābhihatā iti/ anicchataḥ prāṇo
yad bāhyaṃ vāyum ācāmati pibati praveśayatīti yāvat sa śvāsaḥ samādhyaṅgarecakavirodhī/
anicchato+api prāṇo yat kauṣṭhyaṃ vāyuṃ niścārayati niḥsārayati sa praśvāsaḥ
samādhyaṅgapūrakavirodhī //1.31//</p>
</div>
<div n="1.32">
<quote type="basetext" ana="yosū" n="1.32">
<p>tatpratiṣedhārtham ekatattvābhyāsaḥ //1.32//</p>
</quote>
<p>uktārthopasaṃhārasūtram avatārayati --- athaita iti/ athoktārthānantaram upasaṃharann
idaṃ sūtram āheti saṃbandhaḥ/ niroddhavyatve hetur uktaḥ --- samādhipratipakṣā iti/ yady
apīśvarapraṇidhānād ity abhyāsamātram uktaṃ tathāpi vairāgyam iha tatsahakāritayā
grāhyam ity āha --- tābhyām uktalakṣaṇābhyām evābhyāsavairāgyābhyāṃ niroddhavyāḥ/ tatra
tayor abhyāsavairāgyayor madhye+abhyāsasyānantaroktasyeti/ tatpratiṣedhārtham ityādi/
ekaṃ tattvam īśvaraḥ prakṛtatvād iti/ vaināśikānāṃ <pb n="35"/> tat sarvam ekāgram eva
cittaṃ nāsti kiṃcid vikṣiptam iti tadupadeśānāṃ tadarthānāṃ ca pravṛttīnāṃ vaiyarthyam
ity āha --- yasya tv iti/ yasya mate pratyarthe+arpyamāṇa ekasminn anekasmin vā niyataṃ
yāvad arthāvabhāsam utpannaṃ tatraiva samāptam ananyagāmi/ arthāntaraṃ tāvat prathamaṃ
gṛhītvārthāntaram api paścāt kasmān na gṛhṇātīty ata āha --- kṣaṇikaṃ ca
kṣaṇasyābhedyatvena pūrvapaścādbhāvasyāpy abhāva iti bhāvaḥ/ asmanmate tv akṣaṇikaṃ
cittaṃ svaviṣaya ekasminn anekasmin vānavasthitaṃ pratikṣaṇaṃ
tattadviṣayopādānaparityāgābhyāṃ viṣayāniyataṃ vikṣiptam ato vikṣepapariṇāmam apanīya
śakyaikāgratādhātum iti tadupadeśapravṛttyor nānarthakatvam ity āha --- yadi punar idam
iti/ upasaṃharati --- ato neti/ vaināśikam utthāpayati --- yo+apīti/ mā bhūd ekasmin
kṣaṇike citta ekāgratādhānaprayatnaḥ/ cittasaṃtāne tv anādāv akṣaṇike vikṣepam
apanīyaikāgratādhāsyata ity arthaḥ/ tad etad vikalpya dūṣayati --- tasyeti/ tasya
darśana ekāgratā yadi pravāhacittasya cittasaṃtānasya vā dharmaḥ/ tatraikaṃ kramavad
utpādeṣu pratyayeṣv anugataṃ nāsti pravāhacittam/ kutaḥ, yad yāvad asti tasya sarvasya
kṣaṇikatvād akṣaṇikasya cāsattvād bhavatāṃ darśana iti bhāvaḥ/ dvitīyaṃ kalpaṃ gṛhṇāti
--- atheti/ sāṃvṛtasya pravāhasyāṃśaḥ pratyayaḥ paramārthasaṃs tasya pratyayasyaikāgratā
prayatnasādhyo dharmaḥ/ dūṣayati --- sa sarvaḥ sāṃvṛtapravāhāpekṣayā
sadṛśapratyayapravāhī vā visadṛśapratyayapravāhī vā/ ataḥ paramārthasattārūpeṇa
pratyarthaniyatatvād yadarthāvabhāsa utpannas tatra samāptatvād ekāgra eveti
vikṣiptacittānupapattiḥ, yad apanayenaikāgratādhīyata iti/ upasaṃharati --- tasmād iti/
<pb n="36"/> ito+api cittam ekam anekārtham avasthitaṃ cety āha --- yadi ceti/ yathā
hi maitreṇādhītasya śāstrasya na caitraḥ smarati/ yathā vā maitreṇāpacitasya puṇyasya
pāpasya vā karmāśayasya phalaṃ tadasaṃbandhī caitro na bhuṅkte, evaṃ
pratyayāntaradṛṣṭasya pratyayāntaraṃ na smaret/ pratyayāntaropacitasya vā karmāśayasya
phalaṃ ca na pratyayāntaram upabhuñjītety arthaḥ/ nanu nātiprasajyete kāryakāraṇabhāve
satīti viśeṣaṇāc chrāddhavaiśvānarīyeṣṭyādāv akartṛmātṛpitṛputrādigāmiphaladarśanān
madhurarasabhāvitānāṃ vāmrabījādīnāṃ paramparayā phalamādhuryaniyamād ity ata āha ---
samādhīyamānam apy etad iti/ ayam abhisaṃdhiḥ --- kaḥ khalv ekasaṃtānavartināṃ
pratyayānāṃ saṃtānāntaravartibhyaḥ pratyayebhyo viśeṣo yenaikasaṃtānavartinā
pratyayenānubhūtasyopacitasya ca karmāśayasya tatsaṃtānavarty eva pratyayaḥ smartā
bhoktā ca syān nānyasaṃtānavartī/ na hi saṃtāno nāma kaścid asti vastusan/ ya enaṃ
saṃtānaṃ saṃtānāntaravartibhyo bhindyāt/ na ca kālpaniko bhedaḥ kriyāyām upapadyate/ na
khalu kalpitāgnibhāvo māṇavakaḥ pacati/ na ca kāryakāraṇabhāvasaṃbandho 'pi vāstavaḥ/
sahabhuvoḥ savyetaraviṣāṇayor ivābhāvād asahabhuvor api pratyutpannāśrayatvāyogāt/ na hy
atītānāgatau vyāsajjya pratyutpannaṃ vartitum arhataḥ/ tasmāt saṃtānena vā
kāryakāraṇabhāvena vā svābhāvikenānupahitāḥ paramārthasantaḥ pratyayāḥ
parasparāsaṃsparśitvena svasaṃtānavartibhyaḥ parasaṃtānavartibhyo vā pratyayāntarebhyo
na bhidyante/ so+ayaṃ gomayaṃ ca pāyasaṃ cādhikṛtya pravṛtto nyāyo gomayaṃ pāyasaṃ
gavyatvād ubhayasiddhapāyasavad iti/ tam ākṣipati nyāyābhāsatvena tato+apy adhikatvād
iti/ na cātra kṛtanāśākṛtābhyāgamaṃ codyam/ yataś cittam eva karmaṇāṃ kartṛ tad eva
tajjanitābhyāṃ sukhaduḥkhābhyāṃ yujyate/ sukhaduḥkhe ca citicchāyāpannaṃ cittaṃ bhuṅkta
iti puruṣe bhogābhimānaś citicittayor abhedagrahād iti/ svapratyayaṃ pratītya
samutpannānāṃ svabhāva evaiṣāṃ tādṛśo yat ta eva smaranti phalaṃ copabhuñjate na tv
anye/ na ca svabhāvā niyogaparyanuyogāv arhanti evaṃ bhavata maivaṃ bhūteti vā kasmān
naivam iti ceti/ yaḥ pūrvokte na parituṣyati taṃ pratyāha --- kiṃ ca svātmeti/
udayavyayadharmāṇām <pb n="37"/> anubhavānām anubhavasmṛtīnāṃ ca nānātve+api tadāśrayam
abhinnaṃ cittam aham iti pratyayaḥ pratisaṃdadhānaḥ katham atyantabhinnān pratyayān
ālambeta/ nanu grahaṇasmaraṇarūpakāraṇabhedāt
pārokṣyāpārokṣyarūpaviruddhadharmasaṃsargād vā na pratyabhijñānaṃ nāmaikaḥ pratyayo
yataḥ pratyayinaś cittasyaikatā syād ity ata āha --- svānubhaveti/ nanu
kāraṇabhedaviruddhadharmasaṃsargāv evātra bādhakāv uktāv ity ata āha --- na ca
pratyakṣasyeti/ pratyakṣānusārata eva sāmagryabhedaḥ pārokṣyāpārokṣyadharmāvirodhaś
copapādito nyāyakaṇikāyām/ akṣaṇikasya cārthakriyā nyāyakaṇikābrahmatattvasamīkṣābhyām
upapāditeti sarvam avadātam //1.32//</p>
</div>
<div n="1.33">
<quote type="basetext" ana="yosū" n="1.33">
<p>maitrīkaruṇāmuditopekṣāṇāṃ sukhaduḥkhapuṇyāpuṇyaviṣayāṇāṃ bhāvanātaś
cittaprasādanam //1.33//</p>
</quote>
<p>aparikarmitamanaso+asūyādimataḥ samādhitadupāyasaṃpattyanutpādāc cittaprasādanopāyān
asūyādivirodhinaḥ pratipādayitum upakramate --- yasya cittasyāvasthitasyedam iti/
maitrīkaruṇetyādiprasādanāntam/ sukhiteṣu maitrīṃ sauhārdaṃ bhāvayata īrṣyākāluṣyaṃ
nivartate cittasya/ duḥkhiteṣu ca karuṇām ātmanīva parasmin duḥkhaprahāṇecchāṃ
bhāvayataḥ parāpakāracikīrṣākāluṣyaṃ cetaso nivartate/ puṇyaśīleṣu prāṇiṣu muditāṃ
harṣaṃ bhāvayato+asūyākāluṣyaṃ cetaso nivartate/ apuṇyaśīleṣu copekṣāṃ mādhyasthyaṃ
bhāvayato+amarṣakāluṣyaṃ <pb n="38"/> cetaso nivartate/ tataś cāsya
rājasatāmasadharmanivṛttau sāttvikaḥ śuklo dharma upajāyate/ sattvotkarṣasaṃpannaḥ
saṃbhavati vṛttinirodhapakṣe/ tasya prasādasvābhāvyāc cittaṃ prasīdati/ prasannaṃ ca
vakṣyamāṇebhya upāyebhya ekāgraṃ sthitipadaṃ labhate/ asatyāṃ punar maitryādibhāvanāyāṃ
na ta upāyāḥ sthityai kalpanta iti //1.33//</p>
</div>
<div n="1.34">
<quote type="basetext" ana="yosū" n="1.34">
<p>pracchardanavidhāraṇābhyāṃ vā prāṇasya //1.34//</p>
</quote>
<p>tān idānīṃ sthityupāyān āha --- pracchardanavidhāraṇābhyāṃ vā prāṇasya/ vāśabdo
vakṣyamāṇopāyāntarāpekṣo vikalpārthaḥ, na maitryādibhāvanāpekṣayā tayā saha samuccayāt/
pracchardanaṃ vivṛṇoti --- kauṣṭhyasyeti/ prayatnaviśeṣād yogaśāstravihitād yena
kauṣṭhyo vāyur nāsikāpuṭābhyāṃ śanai recyate/ vidhāraṇaṃ vivṛṇoti --- vidhāraṇaṃ
prāṇāyāmaḥ/ recitasya prāṇasya kauṣṭhyasya vāyor yad āyāmo bahir eva sthāpanaṃ na tu
sahasā praveśanam/ tad etābhyāṃ pracchardanavidhāraṇābhyāṃ vāyor laghukṛtaśarīrasya
manaḥ sthitipadaṃ labhate/ atra cottarasūtragatāt sthitinibandhanītipadāt sthitigrahaṇam
ākṛṣya saṃpādayed ity arthaprāptena saṃbandhanīyam //1.34//</p>
</div>
<div n="1.35">
<quote type="basetext" ana="yosū" n="1.35">
<p>viṣayavatī vā pravṛttir utpannā manasaḥ sthitinibandhanī //1.35//</p>
</quote>
<p>sthityupāyāntaram āha --- viṣayavatī vā pravṛttir utpannā manasaḥ sthitinibandhanī/
vyācaṣṭe --- nāsikāgre dhārayata iti/ dhāraṇādhyānasamādhīn kurvatas tajjayādyā
divyagandhasaṃvittatsākṣātkāraḥ/ evam anyāsv api pravṛttiṣu yojyam/ etac cāgamāt
pratyetavyaṃ nopapattitaḥ/ syād etat kim etādṛgbhir vṛttibhiḥ kaivalyaṃ
pratyanupayoginībhir ity ata āha --- etā vṛttayo+alpenaiva kālenotpannāś cittam
īśvaraviṣayāyāṃ vā vivekakhyātiviṣayāyāṃ <pb n="39"/> vā sthitau nibadhnanti/ nanv
anyaviṣayā vṛttiḥ katham anyatra sthitiṃ nibadhnātīty ata āha --- saṃśayaṃ vidhamanti
apasārayanti ata eva samādhiprajñāyām iti/ vṛttyantarāṇām apy āgamasiddhānāṃ
viṣayavattvam atidiśati --- eteneti/ nanv āgamādibhir avagateṣv artheṣu kutaḥ saṃśaya
ity ata āha --- yady api hīti/ śraddhāmūlo hi yoga upadiṣṭārthaikadeśapratyakṣīkaraṇe ca
śraddhātiśayo jāyate/ tanmūlāś ca dhyānādayo+asyāpratyūhaṃ bhavantīty arthaḥ //1.35//</p>
</div>
<div n="1.36">
<quote type="basetext" ana="yosū" n="1.36">
<p>viśokā vā jyotiṣmatī //1.36//</p>
</quote>
<p>viśokā vā jyotiṣmatī/ vigataśokā duḥkharahitā jyotiṣmatī jyotir asyā astīti jyotiṣmatī
prakāśarūpā/ hṛdayapuṇḍarīka iti/ udarorasor madhye yat padmam adhomukhaṃ tiṣṭhaty
aṣṭadalaṃ recakaprāṇāyāmena tad ūrdhvamukhaṃ kṛtvā tatra cittaṃ dhārayet/ tanmadhye
sūryamaṇḍalam akāro jāgaritasthānaṃ tasyopari candramaṇḍalam ukāraḥ svapnasthānam/
tasyopari vahnimaṇḍalaṃ makāraḥ suṣuptisthānam/ tasyopari paravyomātmakaṃ brahmanādaṃ
turīyasthānam ardhamātram udāharanti brahmavādinaḥ/ tatra karṇikāyām ūrdhvamukhī
sūryādimaṇḍalamadhyagā brahmanāḍī/ tato+apy ūrdhvaṃ pravṛttā suṣumnā nāma nāḍī/ <pb
n="40"/> tayā khalu bāhyāny api sūryādīni maṇḍalāni protāni/ sa hi cittasthānam/
tasyāṃ dhārayato yoginaś cittasaṃvid upajāyate/ upapattipūrvakaṃ buddhisaṃvida ākāram
ādarśayati --- buddhisattvaṃ hīti/ ākāśakalpam iti vyāpitām āha/ sūryādīnāṃ prabhās
tāsāṃ rūpaṃ tadākāreṇa vikalpate nānārūpā bhavati/ manaś cātra buddhir abhimataṃ na tu
mahattattvam/ tasya ca suṣumnāsthasya vaikārikāhaṃkārajanmanaḥ sattvabahulatayā
jyotīrūpatā vivakṣitā/ tattadviṣayagocaratayā ca vyāpitvam api siddham/ asmitākārye
manasi samāpattiṃ darśayitvāsmitāsamāpatteḥ svarūpam āha --- tatheti/ śāntam
apagatarajastamastaraṅgam/ anantaṃ vyāpi/ asmitāmātraṃ na punar nānāprabhārūpam/
āgamāntareṇa svamataṃ samīkaroti --- yatredam uktaṃ pañcaśikhena tam aṇuṃ
duradhigamatvād ātmānam ahaṃkārāspadam anuvidyānucintyāsmītyevaṃ tāvat saṃjānīta iti/
syād etat/ nānāprabhārūpā bhavatu jyotiṣmatī katham asmitāmātrarūpā jyotiṣmatīty ata āha
--- eṣā dvayīti/ vidhūtarajastamomalāsmitaiva sattvamayī jyotir iti bhāvaḥ/ dvividhāyā
api jyotiṣmatyāḥ phalam āha --- yayeti //1.36//</p>
</div>
<div n="1.37">
<quote type="basetext" ana="yosū" n="1.37">
<p>vītarāgaviṣayaṃ vā cittam //1.37//</p>
</quote>
<p>vītarāgaviṣayaṃ vā cittam/ vītarāgāḥ kṛṣṇadvaipāyanaprabhṛtayas teṣāṃ cittaṃ tad
evālambanaṃ tenoparaktam iti //1.37//</p>
</div>
<div n="1.38">
<quote type="basetext" ana="yosū" n="1.38">
<p>svapnanidrājñānālambanaṃ vā //1.38//</p>
</quote>
<p>svapnanidrājñānālambanaṃ vā/ yadā khalv ayaṃ svapne viviktavanasaṃniveśavartinīm
utkīrṇām <pb n="41"/> iva candramaṇḍalāt komalamṛṇālaśakalānukāribhir aṅgapratyaṅgair
upapannām abhijātacandrakāntamaṇimayīm atisurabhimālatīmallikāmālāhāriṇīṃ manoharāṃ
bhagavato maheśvarasya pratimām ārādhayann eva prabuddhaḥ prasannamanās tadā tām eva
svapnajñānālambanībhūtām anucintayatas tasya tadekākāramanasas tatraiva cittaṃ
sthitipadaṃ labhate/ nidrā ceha sāttvikī grahītavyā/ yasyāḥ prabuddhasya sukham aham
asvāpsam iti pratyavamarśo bhavati/ ekāgraṃ hi tasyāṃ mano bhavati/ tāvanmātreṇa coktam
--- etad eva brahmavido brahmaṇo rūpam udāharanti suptāvastheti/ jñānaṃ ca jñeyarahitaṃ
na śakyaṃ gocarayitum iti jñeyam api gocarīkriyate //1.38//</p>
</div>
<div n="1.39">
<quote type="basetext" ana="yosū" n="1.39">
<p>yathābhimatadhyānād vā //1.39//</p>
</quote>
<p>yathābhimatadhyānād vā/ kiṃ bahunā yad evābhimataṃ tattaddevatārūpam iti //1.39//</p>
</div>
<div n="1.40">
<quote type="basetext" ana="yosū" n="1.40">
<p>paramāṇuparamamahattvānto+asya vaśīkāraḥ //1.40//</p>
</quote>
<p>kathaṃ punaḥ sthitipadasātmībhāvo+avagantavya ity ata āha ---
paramāṇuparamamahattvānto+asya vaśīkāraḥ/ vyācaṣṭe --- sūkṣma iti/ uktam arthaṃ
piṇḍīkṛtya vaśīkārapadārtham āha --- evaṃ tām ubhayīm iti/ vaśīkārasyāvantaraphalam āha
--- tadvaśīkārād iti //1.40//</p>
</div>
<div n="1.41">
<quote type="basetext" ana="yosū" n="1.41">
<p>kṣīṇavṛtter abhijātasyeva maṇer grahītṛgrahaṇagrāhyeṣu tatsthatadañjanatā
samāpattiḥ //1.41//</p>
</quote>
<p>tad evaṃ cittasthiter upāyā darśitāḥ/ labdhasthitikasya cittasya vaśīkāro+api darśitaḥ/
saṃprati labdhasthitikasya cetasaḥ kiṃviṣayaḥ kiṃrūpaś ca saṃprajñāto bhavatīti pṛcchati
--- atheti/ atrottaraṃ sūtram avatārayati --- tad ucyata iti/ sūtraṃ paṭhati --- <pb
n="42"/> kṣīṇavṛtter ityādi samāpattyantam/ tad vyācaṣṭe --- kṣīṇeti/
abhyāsavairāgyābhyāṃ kṣīṇarājasatāmasapramāṇādivṛtteś cittasya/ tasya vyākhyānaṃ ---
pratyastamitapratyayasyeti/ tad anena cittasattvasya svabhāvasvacchasya rajastamobhyām
anabhibhava uktaḥ/ dṛṣṭāntaṃ spaṣṭayati --- yatheti/ upāśraya upādhir japākusumādir
uparaktas tacchāyāpannaḥ/ upāśrayasya yad ātmīyaṃ rūpaṃ lohitanīlādi tad evākāras tena
lakṣito nirbhāsate/ dārṣṭāntike yojayati --- tathā grāhyeti/ grāhyaṃ ca tadālambanaṃ ca
tenoparaktaṃ tadanuviddhaṃ, tad anena grahītṛgrahaṇābhyāṃ vyavacchinatti/ ātmīyam
antaḥkaraṇarūpam apidhāya grāhyasamāpannaṃ grāhyatām iva prāptam iti yāvat/ ato
grāhyasvarūpākāreṇa nirbhāsate/ grāhyoparāgam eva sūkṣmasthūlatābhyāṃ vibhajate ---
bhūtasūkṣmeti/ viśvabhedaś cetanācetanasvabhāvo gavādir ghaṭādiś ca draṣṭavyaḥ/ tad
anena vitarkavicārānugatau samādhī darśitau/ tathā grahaṇeṣv apīndriyeṣv iti/ gṛhyanta
ebhir arthā iti grahaṇānīndriyāṇi/ etad eva spaṣṭayati --- grahaṇālambaneti/ grahaṇaṃ
cālambanaṃ ca tad iti grahaṇālambanaṃ tenoparaktam anuviddham ātmīyam antaḥkaraṇarūpam
apidhāya grahaṇam iva bahiṣkaraṇam ivāpannam iti/ tad anenānandānugatam
uktvāsmitānugatam āha --- tathā grahītṛpuruṣeti/ asmitāspadaṃ <pb n="43"/> hi grahītā
puruṣa iti bhāvaḥ/ puruṣatvāviśeṣād anenaiva mukto+api puruṣaḥ śukaprahlādādiḥ
samādhiviṣayatayā saṃgrahītavya ity āha --- tathā mukteti/ upasaṃharaṃs
tatsthatadañjanatāpadaṃ vyācaṣṭe --- tad evam iti/ teṣu grahītṛgrahaṇagrāhyeṣu sthitasya
dhāritasya dhyānaparipākavaśād apahatarajastamomalasya cittasattvasya yā
tatsthatadañjanatā tadākāratā sā samāpattiḥ saṃprajñātalakṣaṇo yoga ucyate/ tatra ca
grahītṛgrahaṇagrāhyeṣv iti sautraḥ pāṭhakramo 'rthakramavirodhān nādartavyaḥ/ evaṃ
bhāṣye+api prathamaṃ bhūtasūkṣmopanyāso+apy anādaraṇīya iti sarvaṃ ramaṇīyam //1.41//</p>
</div>
<div n="1.42">
<quote type="basetext" ana="yosū" n="1.42">
<p>tatra śabdārthajñānavikalpaiḥ saṃkīrṇā savitarkā samāpattiḥ //1.42//</p>
</quote>
<p>sāmānyataḥ samāpattir uktā/ seyam avāntarabhedāc caturvidhā bhavati/ tadyathā savitarkā
nirvitarkā savicārā nirvicārā ceti/ tatra savitarkāyāḥ samāpatter lakṣaṇam āha ---
tatretyādi/ tāsu samāpattiṣu madhye savitarkā samāpattiḥ pratipattavyā/ kīdṛśī śabdaś
cārthaś ca jñānaṃ ca teṣāṃ vikalpāḥ/ vastuto bhinnānām api śabdādīnām itaretarādhyāsād
vikalpo+apy ekasmin bhedam ādarśayati bhinneṣu cābhedam/ tena śabdārthajñānavikalpaiḥ
saṃkīrṇā vyāmiśrety arthaḥ/ tadyathā gaur iti śabda iti/ gaur ity upāttayor
arthajñānayoḥ śabdābhedavikalpo darśitaḥ/ gaur ity artha iti/ gaur ity upāttayoḥ
śabdajñānayor arthābhedavikalpaḥ/ gaur iti jñānam iti/ gaur ity upāttayoḥ śabdārthayor
jñānābhedavikalpaḥ/ tad evam avinirbhāgena (avinirbhāgeṇa) vibhaktānām api
śabdārthajñānānāṃ grahaṇaṃ loke dṛṣṭaṃ draṣṭavyam/ yady avibhāgena grahaṇaṃ kutas tarhi
vibhāga ity ata āha --- vibhajyamānāś cānvayavyatirekābhyāṃ parīkṣakair <pb n="44"/>
anye śabdadharmā dhvanipariṇāmamātrasya śabdasyodāttādayo dharmā anye+arthasya
jaḍatvamūrtatvādayaḥ, anye prakāśamūrtivirahādayo jñānasya dharmā iti/ tasmād eteṣāṃ
vibhaktaḥ panthāḥ svarūpabhedonnayanamārgaḥ/ tatra vikalpate gavādyarthe samāpannasyeti/
tad anena yogino+aparaṃ pratyakṣam uktam/ śeṣaṃ sugamam //1.42//</p>
</div>
<div n="1.43">
<quote type="basetext" ana="yosū" n="1.43">
<p>smṛtipariśuddhau svarūpaśūnyevārthamātranirbhāsā nirvitarkā //1.43//</p>
</quote>
<p>sūtraṃ yojayituṃ prathamatas tāvan nirvitarkāṃ vyācaṣṭe --- yadā punar iti/ pariśuddhir
apanayaḥ/ śabdasaṃketasmaraṇapūrve khalv āgamānumāne pravartete/ saṃketaś cāyaṃ gaur iti
śabdārthajñānānām itaretarādhyāsātmā/ tataś cāgamānumānajñānavikalpau bhavataḥ/ tena
tatpūrvā samādhiprajñā savitarkā/ yadā punar arthamātrapravaṇena cetasārthamātrādṛtena
tadabhyāsān nāntarīyakatām upagatā saṃketasmṛtis tyaktā, tattyāge ca
śrutānumānajñānavikalpau tanmūlau tyaktau, tadā tacchūnyāyāṃ samādhiprajñāyāṃ
svarūpamātreṇāvasthito+arthas tatsvarūpamātratayaiva na tu vikalpitenākāreṇa
paricchidyate/ sā nirvitarkā samāpattir iti/ tad yogināṃ paraṃ pratyakṣam
asadāropagandhasyāpy abhāvāt/ syād etat pareṇa pratyakṣeṇārthatattvaṃ gṛhītvā yogina
upadiśanty upapādayanti ca/ kathaṃ cātadviṣayābhyām āgamaparārthānumānābhyāṃ so+artha
upadiśyata upapādyate ca/ tasmād āgamānumāne tadviṣaye te ca vikalpāv iti param api
pratyakṣaṃ vikalpa evety ata āha --- tac ca śruteti/ yadi hi savitarkam iva
śrutānumānasahabhūtaṃ tadanuṣaktaṃ syād bhavet saṃkīrṇaṃ tayos tu bījam evaitat tato hi
śrutānumāne prabhavataḥ/ na ca yad yasya kāraṇaṃ tat tadviṣayaṃ bhavati/ na hi
dhūmajñānaṃ vahnijñānakāraṇam iti vahniviṣayam/ tasmād avikalpena pratyakṣeṇa gṛhītvā
vikalpyopadiśanti copapādayanti ca/ upasaṃharati --- tasmād iti/ vyākhyeyaṃ sūtraṃ
yojayati --- <pb n="45"/> nirvitarkāyā iti/ smṛtipariśuddhāv ityādi sūtram/
śabdasaṃketaś ca śrutaṃ cānumānaṃ ca teṣāṃ jñānam eva vikalpas tasmāt smṛtis tasyāḥ
pariśuddhir apagamas tasyām/ tatra ca saṃketasmṛtipariśuddhir hetuḥ/
śrutānumānasmṛtipariśuddhiś ca hetumatī/ anumānaśabdaś ca karmasādhano+anumeyavācakaḥ/
svam ivetīvakāro bhinnakramas tyaktvetipadānantaraṃ draṣṭavyaḥ/ viṣayavipratipattiṃ
nirākaroti --- tasyā eketi/ ekāṃ buddhim upakramata ārabhata ity ekabuddhyupakramaḥ/ tad
anena paramāṇavo nānātmāno na nirvitarkaviṣayā ity uktaṃ bhavati/ yogyatve+api teṣāṃ
paramasūkṣmāṇāṃ nānābhūtānāṃ
mahattvaikārthasamavetaikatvanirbhāsapratyayaviṣayatvāyogāt/ astu tarhi paramārthasatsu
paramāṇuṣu sāṃvṛtaḥ pratibhāsadharmaḥ sthaulyam ity ata āha --- arthātmeti/ nāsati
bādhake sthūlam anubhavasiddhaṃ śakyāpahnavam iti bhāvaḥ/ tatra ye paśyanti
dvyaṇukādikrameṇa goghaṭādaya upajāyanta iti tān pratyāha --- aṇupracayeti/ aṇūnāṃ
pracayaḥ sthūlarūpapariṇāmaḥ, sa ca viśiṣyate+anyasmāt pariṇāmāntarāt sa evātmā svarūpaṃ
yasya sa tathoktaḥ/ gavādir bhogāyatanam/ ghaṭādir viṣayaḥ/ tac caitad ubhayam api
lokyata iti lokaḥ/ nanv eṣa bhūtasūkṣmebhyo bhinno+abhinno vā syād bhinnaś cet kathaṃ
tadāśrayaḥ kathaṃ ca tadākāraḥ/ na hi ghaṭaḥ paṭād anyas tadākāras tadāśrayo vā/
abhinnaś cet tadvad eva sūkṣmo+asādhāraṇaś ca syād ata āha --- sa ceti/ ayam abhiprāyaḥ
--- naikāntataḥ paramāṇubhyo bhinno ghaṭādir abhinno vā, bhinnatve gavāśvavad
dharmadharmibhāvānupapatteḥ/ abhinnatve dharmirūpavad eva <pb n="46"/> tadanupapatteḥ/
tasmāt kathaṃcid bhinnaḥ kathaṃcid abhinnaś cāstheyas tathā ca sarvam upapadyate/
bhūtasūkṣmāṇām iti ṣaṣṭhyā kathaṃcid bhedaṃ sūcayati ātmabhūta iti cābhedam/ phalena
vyaktena tadanubhavalakṣaṇena tadvyavahāralakṣaṇena ca vyaktena vipratipannaṃ
pratyanumāpitaḥ/ kāraṇābhede ca kāraṇākāratopapannety āha --- svavyañjakāñjana iti/ sa
kiṃ tadātmabhūto dharmo nityo nety āha --- dharmāntarasya kapālāder udaya iti/
tasyāvayavinaḥ paramāṇubhyo vyāvṛttaṃ rūpam ādarśayati --- sa eṣa iti/ paramāṇusādhyāyāḥ
kriyāyā anyā kriyā madhūdakādidhāraṇalakṣaṇā taddharmaka iti/ na kevalam anubhavād api
tu vyavahārato+api tannibandhanatvāl lokayātrāyā ity āha --- teneti/ syād etad asati
bādhake+anubhavo 'vayavinaṃ vyavasthāpayet/ asti ca bādhakaṃ yat sat tat sarvam
anavayavaṃ yathā vijñānam/ sac ca goghaṭādīti svabhāvahetuḥ/ sattvaṃ hi
viruddhadharmasaṃsargarahitatvena vyāptaṃ, tadviruddhaś ca viruddhadharmasaṃsargaḥ
sāvayava upalabhyamāno vyāpakaviruddhopalabdhyā sattvam api nivartayati/ asti cāvayavini
taddeśatvātaddeśatvāvṛtatvānāvṛtatvaraktatvāraktatvacalatvācalatvalakṣaṇo
viruddhadharmasaṃsarga ity ata āha --- yasya punar iti/ ayam abhiprāyaḥ ---
anubhavasiddhaṃ sattvaṃ hetuḥ kriyate yat kila pāṃśulapāduko hāliko+api pratipadyate/
anyad vānubhavasiddhāt/ tatrānyad asiddhatvād ahetuḥ/ anubhavasiddhaṃ tu ghaṭādīnāṃ
sattvam arthakriyākāritvarūpaṃ na sthūlād anyat/ so+ayaṃ hetuḥ sthūlatvam apākurvann
ātmānam eva vyāhanti/ nanu na sthūlatvam eva sattvam api tv asato vyāvṛttiḥ/
asthaulyavyāvṛttiś ca sthaulyaṃ, vyāvartyabhedāc ca vyāvṛttayo bhidyante/ ataḥ
sthaulyābhāve+api na sattvavyāhatiḥ/ anyatvāt/ bhavatu vā vyāvṛttibhedād
avasāyaviṣayabhedaḥ/ yatpūrvakās tv avasāyās tasyānubhavasyāvikalpasya pramāṇasya ko
viṣaya iti nirūpayatu bhavān rūpaparamāṇavo nirantarotpādā agṛhītaparamasūkṣmatattvā iti
cet, hantaite gandharasasparśaparamāṇubhir antaritā na nirantarāḥ/ tasmād antarālāgraha
ekaghanavanapratyayavat paramāṇvālambanaḥ sann ayaṃ vikalpo mithyeti tatprabhavavikalpā
na pāramparyeṇāpi vastupratibaddhā iti kutas tadavasitasya
sattvasyānavayavatvasādhakatvam/ tasmād avikalpasya pratyakṣasya prāmāṇyam <pb n="47"/>
icchatā tadanubhūyamānasthaulyasyaiva sattvam avikalpāvaseyam akāmenāpy abhyupeyam/
tathā ca tadbādhamānaṃ sattvam ātmānam evāpabādheta/ paramasūkṣmāḥ paramāṇavo
vijātīyaparamāṇvanantaritā anubhavaviṣayā iti vyāhatam aṅgīkaraṇam/ tad idam uktaṃ ---
yasya punar avastukaḥ sa pracayaviśeṣo nirvikalpaviṣayaḥ/ santu tarhi sūkṣmāḥ paramāṇavo
nirvikalpaviṣayā ity ata āha --- sūkṣmaṃ ca kāraṇam anupalabhyam avikalpasyeti/
tasyāvayavyabhāvād dhetor atadrūpapratiṣṭhaṃ mithyājñānam iti lakṣaṇena sarvam evaṃ
(eva) prāptaṃ mithyājñānaṃ yat sthaulyālambanaṃ yac ca tadadhiṣṭhānasattvālambanam ity
arthaḥ/ nanv etāvatāpi na jñānam ātmani mithyā bhavati tasyāvayavitvenāprakāśād ity ata
āha --- prāyeṇeti/ nanu kim etāvatāpīty ata āha --- tadā ceti/ sattvādijñānaṃ cen mithyā
tadā sattvādihetukam anavayavitvādijñānam api mithyaiva tasyāpi hi
nirvikalpagocarasthūlam evāvaseyatayā viṣayaḥ, sa ca nāstīti tātparyārthaḥ/ viṣayābhāva
eva kuta ity ata āha --- yad yad iti/ virodhaś ca pariṇāmavaicitryeṇa bhedābhedena
coktopapattyanusāreṇoddhartavya iti sarvaṃ ramaṇīyam //1.43//</p>
</div>
<div n="1.44">
<quote type="basetext" ana="yosū" n="1.44">
<p>etayaiva savicārā nirvicārā ca sūkṣmaviṣayā vyākhyātā //1.44//</p>
</quote>
<p>etayaiva savicārā nirvicārā ca sūkṣmaviṣayā vyākhyātā/ abhivyakto ghaṭādir dharmo yais
te tathoktāḥ/ ghaṭādidharmopagṛhītā iti yāvat/ deśa uparyadhaḥpārśvādiḥ/ kālo
vartamānaḥ/ nimittaṃ pārthivasya paramāṇor gandhatanmātrapradhānebhyaḥ pañcatanmātrebhya
utpattiḥ/ evam āpyasya paramāṇor gandhatanmātravarjitebhyo rasatanmātrapradhānebhyaś
caturbhyaḥ/ evaṃ taijasasya gandharasatanmātrarahitebhyo rūpatanmātrapradhānebhyas
tribhyaḥ/ evaṃ vāyavīyasya gandhāditanmātrarahitābhyāṃ sparśapradhānābhyāṃ
sparśaśabdatanmātrābhyām/ evaṃ nābhasasya śabdaṇām <pb n="48"/> (śabdatanmātrād
evaikasmāt/ tad idaṃ nimittaṃ bhūtasūkṣmāṇām/) eteṣāṃ deśakālanimittānām anubhavaḥ,
tenāvacchinneṣu nānanubhūtaviśeṣaṇā viśeṣye buddhir upajāyata ity arthaḥ/ nanu
savitarkayā saha kiṃ sārūpyaṃ savicārāyā ity ata āha --- tan nāpīti/ pārthivo hi
paramāṇuḥ pañcatanmātrapracayātmaikabuddhinirgrāhyaḥ/ evam āpyādayo+api
catustridvyekatanmātrātmāna ekabuddhinirgrāhyā vedvyatavyāḥ (veditavyāḥ)/ udito
vartamāno dharmas tena viśiṣṭam/ etāvatā cātra saṃketasmṛtyāgamānumānavikalpānuvedhaḥ
sūcitaḥ/ na hi pratyakṣeṇa sthūle dṛśyamāne paramāṇavaḥ prakāśante/ api tv
āgamānumānābhyām/ tasmād upapannam asyāḥ saṃkīrṇatvam iti/ nirvicārām āha --- yā punar
iti/ sarvathā sarveṇa nīlapītādinā prakāreṇa/ sarvata iti sārvavibhaktikas tasiḥ/
sarvair deśakālanimittānubhavair ity arthaḥ/ tad anena svarūpeṇa kālānavacchedaḥ
paramāṇūnām iti darśitam/ nāpi tadārabdhadharmadvāreṇety āha --- śāntā atītā uditā
vartamānā avyapadeśyā bhaviṣyanto dharmās tair anavacchinneṣu/ anavacchinnā dharmaiḥ
paramāṇavaḥ kim asaṃbaddhā eva tair ity ata āha --- sarvadharmānupātiṣv iti/ katamena
saṃbandhena dharmān anupatanti paramāṇava ity ata āha --- sarvadharmātmakeṣu/ kathaṃcid
bhedaḥ kathaṃcid abhedo dharmāṇāṃ paramāṇubhya ity arthaḥ/ kasmāt punar iyaṃ samāpattir
etadviṣayety ata āha --- evaṃsvarūpaṃ hīti/ vastutattvagrāhiṇī nātattve pravartata ity
arthaḥ/ viṣayam abhidhāyāsyāḥ svarūpam āha --- prajñā ceti/ saṃkalayya
svarūpabhedopayogiviṣayam āha --- tatreti/ upasaṃharati --- evam iti/ ubhayor ātmanaś ca
nirvicārāyāś ceti //1.44//
<pb n="49"/></p>
</div>
<div n="1.45">
<quote type="basetext" ana="yosū" n="1.45">
<p>sūkṣmaviṣayatvaṃ cāliṅgaparyavasānam //1.45//</p>
</quote>
<p>kiṃ bhūtasūkṣma eva grāhyaviṣayā samāpattiḥ samāpyate/ na/ kiṃ tu --- sūkṣmaviṣayatvaṃ
cāliṅgaparyavasānam/ pārthivasya paramāṇoḥ saṃbandhinī yā gandhatanmātratā sā samāpatteḥ
sūkṣmo viṣayaḥ/ evam uttaratrāpi yojyam/ liṅgamātraṃ mahattattvaṃ tad dhi layaṃ gacchati
pradhāna iti/ aliṅgaṃ pradhānaṃ tad dhi na kvacil layaṃ gacchatīty arthaḥ/
aliṅgaparyavasānatvam āha --- na cāliṅgāt param iti/ codayati --- nanu puruṣo+api sūkṣmo
nāliṅgam evety arthaḥ/ pariharati --- satyam iti/ upādānatayā saukṣmyam aliṅga eva
nānyatrety arthaḥ/ tatra puruṣārthanimittatvān mahadahaṃkārādeḥ puruṣo+api kāraṇam
aliṅgavad iti/ kuta evaṃlakṣaṇam aliṅgasyaiva saukṣmyam ity āśayavān pṛcchati --- kiṃ tv
iti/ uttaram āha --- liṅgasyeti/ satyaṃ kāraṇaṃ na tūpādānam/ yathā hi pradhānaṃ
mahadādibhāvena pariṇamate na tathā puruṣas taddhetur apīty arthaḥ/ upasaṃharati ---
ataḥ pradhāna eva saukṣmyaṃ niratiśayaṃ vyākhyātam //1.45//</p>
</div>
<div n="1.46">
<quote type="basetext" ana="yosū" n="1.46">
<p>tā eva sabījaḥ samādhiḥ //1.46//</p>
</quote>
<p>catasṛṇām api samāpattīnāṃ grāhyaviṣayāṇāṃ saṃprajñātatvam āha --- tā eva sabījaḥ
samādhiḥ/ evakāro bhinnakramaḥ sabīja ity asyānantaraṃ draṣṭavyaḥ/ tataś catasraḥ
samāpattayo grāhyaviṣayāḥ sabījatayā niyamyante/ sabījatā tv aniyatā
grahītṛgrahaṇagocarāyām api samāpattau vikalpāvikalpabhedenāniṣiddhā vyavatiṣṭhate/ tena
grāhye catasraḥ <pb n="50"/> samāpattayo grahītṛgrahaṇayoś catasra ity aṣṭau siddhā
bhavantīti/ nigadavyākhyātaṃ bhāṣyam //1.46//</p>
</div>
<div n="1.47">
<quote type="basetext" ana="yosū" n="1.47">
<p>nirvicāravaiśāradye+adhyātmaprasādaḥ //1.47//</p>
</quote>
<p>catasṛṣv api samāpattiṣu grāhyaviṣayāsu nirvicārāyāḥ śobhanatvam āha ---
nirvicāravaiśāradye+adhyātmaprasādaḥ/ vaiśāradyapadārtham āha --- aśuddhīti/
rajastamasor upacayo 'śuddhiḥ saivāvaraṇalakṣaṇo malas tasmād apetasya prakāśātmanaḥ
prakāśasvabhāvasya buddhisattvasyāta evānabhibhūta iti/ syād etad grāhyaviṣayā cet
samāpattiḥ katham ātmaviṣayaḥ prasāda ity ata āha --- bhūtārthaviṣaya iti/ nātmaviṣayaḥ
kiṃ tu tadādhāra ity arthaḥ/ kramānanurodhī yugapad ity arthaḥ/ atraiva pāramarṣīṃ
gāthām udāharati --- tathā ceti/ jñānālokaprakarṣeṇātmānaṃ sarveṣām upari paśyan
duḥkhatrayaparītāñ śocato janāñ jānāti //1.47//</p>
</div>
<div n="1.48">
<quote type="basetext" ana="yosū" n="1.48">
<p>ṛtaṃbharā tatra prajñā //1.48//</p>
</quote>
<p>atraiva yogijanaprasiddhānvarthasaṃjñākathanena yogisaṃmatim āha --- ṛtaṃbharā tatra
prajñā/ sugamaṃ bhāṣyam/ āgameneti vedavihitaṃ śravaṇam uktam/ anumāneneti mananam/
dhyānaṃ cintā/ tatrābhyāsaḥ paunaḥpunyenānuṣṭhānam/ tasmin rasa ādaraḥ/ tad anena
nididhyāsanam uktam //1.48//
<pb n="51"/></p>
</div>
<div n="1.49">
<quote type="basetext" ana="yosū" n="1.49">
<p>śrutānumānaprajñābhyām anyaviṣayā viśeṣārthatvāt //1.49//</p>
</quote>
<p>syād etat/ āgamānumānagṛhītārthaviṣayā bhāvanā prakarṣalabdhajanmā
nirvicārāgamānumānaviṣayam eva gocarayet/ na khalv anyaviṣayānubhavajanmā saṃskāraḥ
śakto+anyatra jñānaṃ janayitum atiprasaṅgāt/ tasmān nirvicārā ced ṛtaṃbharāgamānumānayor
api tatprasaṅga ity ata āha --- śrutānumānetyādi/ buddhisattvaṃ hi prakāśasvabhāvaṃ
sarvārthadarśanasamartham api tamasāvṛtaṃ yatraiva rajasodghāṭyate tatraiva gṛhṇāti/
yadā tv abhyāsavairāgyābhyām apāstarajastamomalam anavadyavaiśāradyam udyotate
tadāsyātipatitasamastamānameyasīmnaḥ prakāśānantye sati kiṃ nāma yan na gocara iti
bhāvaḥ/ vyācaṣṭe --- śrutam āgama[vi]jñānaṃ (āgamavijñānaṃ) tatsāmānyaviṣayam/ kasmāt/
na hy āgamena śakyo viśeṣo+abhidhātum/ kuto yasmād ānantyād vyabhicārāc ca na viśeṣeṇa
kṛtasaṃketaḥ śabdaḥ/ yasmād asya viśeṣeṇa saha vācyavācakasaṃbandhaḥ pratīyeta/ na ca
vākyārtho+apīdṛśo viśeṣaḥ saṃbhavati/ anumāne+api liṅgaliṅgisaṃbandhagrahaṇādhīnajanmani
gatir eṣaivety āha --- tathānumānam iti/ yatra prāptir ity atra yatratatraśabdayoḥ
sthānaparivartanena vyāpyavyāpakabhāvo 'vagamayitavyaḥ/ ato+atrānumānena
sāmānyenopasaṃhāraḥ/ upasaṃharati --- tasmād iti/ astu tarhi saṃbandhagrahānapekṣaṃ
lokapratyakṣaṃ na tatsāmānyaviṣayam ity ata āha --- na cāsyetyādi/ mā bhūt
saṃbandhagrahādhīnaṃ lokapratyakṣam/ indriyādhīnaṃ tu bhavaty eva/ na cendriyāṇām asminn
asti yogyatety arthaḥ/ nanu ca yady āgamānumānapratyakṣāgocaro viśeṣas <pb n="52"/>
tarhi nāsti pramāṇavirahād ity ata āha --- na ceti/ na hi pramāṇaṃ vyāpakaṃ kāraṇaṃ vā
prameyasya yena tannivṛttau nivarteta/ no khalu kalāvataś candrasya
parabhāgavartihariṇasadbhāvaṃ prati na saṃdihate prāmāṇikā ity arthaḥ/ iti tasmāt
samādhiprajñānirgrāhya eveti/ atra ca vivādādhyāsitāḥ paramāṇava ātmānaś ca
prātisvikaviśeṣaśālino dravyatve sati parasparaṃ vyāvartamānatvād ye dravyatve sati
parasparaṃ vyāvartante te prātisvikaviśeṣaśālino yathā khaṇḍamuṇḍādaya ity
anumānenāgamena ca ṛtaṃbharaprajñopadeśapareṇa yady api viśeṣo nirūpyate tadanirūpaṇe
saṃśayaḥ syān nyāyaprāptatvāt tathāpy adūraviprakarṣeṇa tatsattvaṃ kathaṃcid gocarayataḥ
śrutānumāne na tu sākṣāc cārtham iva samuccayādipadāni liṅgasaṃkhyāyogitayā/ tasmāt
siddhaṃ śrutānumānaprajñābhyām anyaviṣayeti //1.49//</p>
</div>
<div n="1.50">
<quote type="basetext" ana="yosū" n="1.50">
<p>tajjaḥ saṃskāro+anyasaṃskārapratibandhī //1.50//</p>
</quote>
<p>syād etat/ bhavatu paramārthaviṣayaḥ saṃprajñāto yathoktopāyābhyāsād anādinā tu
vyutthānasaṃskāreṇa nirūḍhanibiḍatayā pratibandhanīyā samādhiprajñā sā
vātyāvartamadhyavartipradīpaparamāṇur iveti śaṅkām apanetuṃ sūtram avatārayati ---
samādhiprajñeti/ sūtraṃ paṭhati --- tajjaḥ saṃskāro+anyasaṃskārapratibandhī/ tad iti
nirvicārāṃ samāpattiṃ parāmṛśati/ anyeti vyutthānam āha/ bhūtārthapakṣapāto hi dhiyāṃ
svabhāvas tāvad eveyam anavasthitā bhrāmyati na yāvat tattvaṃ pratilabhate/
tatpratilambhe tatra sthitapadā satī saṃskārabuddhiḥ
saṃskārabuddhicakrakrameṇāvartamānānādim <pb n="53"/> apy atattvasaṃskārabuddhikramaṃ
bādhata eveti/ tathā ca bāhyā apy āhuḥ ---</p>
<p>"nirupadravabhūtārthasvabhāvasya viparyayaiḥ/ na bādho+anādimattve 'pi buddhes
tatpakṣapātataḥ" iti//</p>
<p>syād etat samādhiprajñāto+astu vyutthānajasya saṃskārasya nirodhaḥ/ samādhijas tu
saṃskārātiśayaḥ samādhiprajñāprasavahetur asty avikala iti tadavasthaiva cittasya
sādhikārateti codayati --- katham asāv iti/ pariharati --- na ta iti/ cittasya hi
kāryadvayaṃ śabdādyupabhhogo vivekakhyātiś ceti/ tatra kleśakarmāśayasahitaṃ
śabdādyupabhoge vartate/ prajñāprabhavasaṃskāronmūlitanikhilakleśakarmāśayasya tu
cetaso+avasitaprāyādhikārabhāvasya vivekakhyātimātram avaśiṣyate kāryam/ tasmāt
samādhisaṃskārāś cittasya na bhogādhikārahetavaḥ pratyuta tatparipanthina iti/ svakāryād
bhogalakṣaṇād avasādayanti asamarthaṃ kurvantīty arthaḥ/ kasmāt khyātiparyavasānaṃ hi
cittaceṣṭitaṃ, tāvad vibhogāya (dhi bhogāya) cittaṃ ceṣṭate na yāvad vivekakhyātim
anubhavati/ saṃjātavivekakhyātinas tu kleśanivṛttau na bhogādhikāra ity arthaḥ //1.50//</p>
</div>
<div n="1.51">
<quote type="basetext" ana="yosū" n="1.51">
<p>tasyāpi nirodhe sarvanirodhān nirbījaḥ samādhiḥ //1.51//</p>
<label type="trailer"><supplied>iti śrīpatañjaliviracitayogasūtreṣu prathamaḥ samādhipādaḥ //1//</supplied></label>
</quote>

<p>tad atra bhogādhikārapraśāntiḥ prayojanaṃ prajñāsaṃskārāṇām ity uktam/ pṛcchati --- kiṃ
ceti/ kiṃ cāsya bhavati prajñāsaṃskāravac cittaṃ prajñāsaṃskārapravāhajanakatayā
tathaiva sādhikāram ity adhikārāpanuttaye+anyad api kiṃcid apekṣaṇīyam astīty arthaḥ/
sūtreṇottaram āha --- tasyāpi nirodhe sarvanirodhān nirbījaḥ samādhiḥ/ pareṇa vairāgyeṇa
jñānaprasādamātralakṣaṇena saṃskāropajananadvārā tasyāpi prajñākṛtasaṃskārasya nirodhe,
na kevalaṃ prajñāyā ity apiśabdārthaḥ/ sarvasyotpadyamānasya saṃskāraprajñāpravāhasya
nirodhāt kāraṇābhāvena <pb n="54"/> kāryānutpādāt so+ayaṃ nirbījaḥ samādhir bhavati/
vyācaṣṭe --- sa nirbījaḥ samādhiḥ samādhiprajñāvirodhinaḥ parasmād vairāgyād
upajāyamānaḥ svakāraṇadvāreṇa na kevalaṃ samādhiprajñāvirodhī prajñākṛtānām apy asau
saṃskārāṇāṃ paripanthī bhavati/ nanu vairāgyajaṃ vijñānaṃ sadvijñānaṃ prajñāmātraṃ
bādhatāṃ saṃskāraṃ tv avijñānarūpaṃ kathaṃ bādhate/ dṛṣṭā hi jāgrato+api
svapnadṛṣṭārthasmṛtir ity āśayavān pṛcchati --- kasmād iti/ uttaraṃ --- nirodhaja iti/
nirudhyate+anena prajñeti nirodhaḥ paraṃ vairāgyam/ tato jāto nirodhajaḥ saṃskāraḥ/
saṃskārād eva dīrghakālanairantaryasatkārāsevitaparavairāgyajanmanaḥ prajñāsaṃskārabādho
na tu vijñānād ity arthaḥ/ syād etat/ nirodhajasaṃskārasadbhāve kiṃ pramāṇaṃ sa hi
pratyakṣeṇa vānubhūyeta smṛtyā vā kāryeṇānumīyeta/ na ca sarvavṛttinirodhe pratyakṣam
asti yoginaḥ/ nāpi smṛtiḥ/ tasya vṛttimātranirodhatayā smṛtijanakatvāsaṃbhavād ity ata
āha --- nirodheti/ nirodhe sthitiś cittasya niruddhāvasthety arthaḥ/ tasyāḥ kālakramo
muhūrtārdhayāmayāmāhorātrādis tadanubhavena/ etad uktaṃ bhavati ---
vairāgyābhyāsaprakarṣānurodhī nirodhaprakarṣo muhūrtārdhayāmādivyāpitayānubhūyate
yoginā/ na ca vairāgyakṣaṇāḥ kramaniyatatayā parasparam asaṃbhavantas
tattatkālavyāpitayā sātiśayaṃ nirodhaṃ kartum īśata iti tattadvairāgyakṣaṇapracayajanyaḥ
sthāyī saṃskārapracaya eṣitavya iti bhāvaḥ/ nanūcchidyantāṃ prajñāsaṃskārāḥ/
nirodhasaṃskārās tu kutaḥ samucchidyante/ anucchede vā sādhikāratvam evety ata āha ---
vyutthāneti/ vyutthānaṃ ca tasya nirodhasamādhiś ca saṃprajñātas tatprabhavāḥ saṃskārāḥ
kaivalyabhāgīyā nirodhajāḥ saṃskārā ity arthaḥ/ vyutthānaprajñāsaṃskārāś citte pralīnā
iti bhavati cittaṃ vyutthānaprajñāsaṃskāravat/ nirodhasaṃskāras tu pratyudita evāste
citte/ nirodhasaṃskāre saty api cittam anadhikāravat/ puruṣārthajanakaṃ cittaṃ hi
sādhikāraṃ śabdādyupabhogavivekakhyātī ca tathā puruṣārthaḥ/ saṃskāraśeṣatāyāṃ tu na
buddheḥ pratisaṃvedī puruṣa iti nāsau puruṣārthaḥ/ <pb n="55"/> videhaprakṛtilayānāṃ na
nirodhabhāgitayā sādhikāraṃ cittam/ api tu kleśavāsitatayety āśayavān āha --- yasmād
iti/ śeṣaṃ sugamam //1.51//</p>
<p>yogasyoddeśanirdeśau tadarthaṃ vṛttilakṣaṇam/ yogopāyāḥ prabhedāś ca pāde+asminn
upavarṇitāḥ //1//</p>
<trailer>iti śrīvācaspatimiśraviracitāyāṃ pātañjalayogasūtrabhāṣyavyākhyāyāṃ prathamaḥ
samādhipādaḥ //1//</trailer>
</div>
</div>
<!-- end of pādaḥ -->
<div n="2" type="chapter" ana="tattvavaiśāradī"><pb n="56"/>
<head><supplied>tatra dvitīyaḥ sādhanapādaḥ/</supplied></head>
<div n="2.1">
<quote type="basetext" ana="yosū" n="2.1">
<p>tapaḥsvādhyāyeśvarapraṇidhānāni kriyāyogaḥ //2.1//</p>
</quote>
<p>nanu prathamapādenaiva sopāyaḥ sāvāntaraprabhedaḥ saphalo yoga uktas tat kim aparam
avaśiṣyate yadarthaṃ dvitīyaḥ pādaḥ prārabhyetety ata āha --- uddiṣṭa iti/
abhyāsavairāgye hi yogopāyau prathame pāda uktau/ na ca tau vyutthitacittasya drāg ity
eva saṃbhavata iti dvitīyapādopadeśyān upāyān apekṣate sattvaśuddhyartham/ tato hi
viśuddhasattvaḥ kṛtarakṣāsaṃvidhāno+abhyāsavairāgye pratyahaṃ bhāvayati/ samāhitatvam
avikṣiptatvam/ kathaṃ vyutthānacitto+apy upadekṣyamāṇair upāyair yuktaḥ san yogī syād
ity arthaḥ/ tatra vakṣyamāṇeṣu niyameṣv ākṛṣya prāthamikaṃ pratyupayuktataratayā
prathamataḥ kriyāyogam upadiśati sūtrakāraḥ --- tapaḥsvādhyāyetyādi/ kriyaiva yogaḥ
kriyāyogo yogasādhanatvāt/ ata eva viṣṇupurāṇe khāṇḍikyakeśidhvajasaṃvāde ---</p>
<p>"yogayuk prathamaṃ yogī yuñjamāno+abhidhīyate" <ref cRef="">viṣṇupurāṇam 6.7.33</ref></p>
<p>ity upakramya tapaḥsvādhyāyādayo darśitāḥ/ vyatirekamukhena (vyatirekamukheṇa) tapasa
upāyatvam āha --- nātapasvina iti/ tapaso+avāntaravyāpāram upāyatopayoginaṃ darśayati
--- anādīti/ anādibhyāṃ karmakleśavāsanābhyāṃ citrāta eva pratyupasthitam upanataṃ
viṣayajālaṃ yasyāṃ sā tathoktā/ aśuddhī rajastamaḥsamudreko nāntareṇa tapaḥ saṃbhedam
āpadyate/ sāndrasya nitāntaviralatā saṃbhedaḥ/ nanūpādīyamānam api tapo
dhātuvaiṣamyahetutayā yogapratipakṣa iti kathaṃ tadupāya ity ata āha --- tac ceti/
tāvanmātram eva tapaś caraṇīyaṃ na yāvatā dhātuvaiṣamyam āpadyata ity arthaḥ/ <pb n="57"
/> praṇavādayaḥ puruṣasūktarudramaṇḍalabrāhmaṇādayo vaidikāḥ, paurāṇikāś ca
brahmapārāyaṇādayaḥ/ paramagurur bhagavān īśvaras tasmin/ yatredam uktam ---</p>
<p>"kāmato+akāmato vāpi yat karomi śubhāśubham/ tat sarvaṃ tvayi saṃnyastaṃ tvatprayuktaḥ
karomy aham" iti/</p>
<p>tatphalasaṃnyāso vā phalānabhisaṃdhānena kāryakaraṇam/ yatredam uktam ---</p>
<p>"karmaṇy evādhikāras te mā phaleṣu kadācana/ mā karmaphalahetur bhūr mā te saṅgo+astv
akarmaṇi" <ref cRef="">bhagavadgītā 2.47</ref> //2.1//</p>
</div>
<div n="2.2">
<quote type="basetext" ana="yosū" n="2.2">
<p>samādhibhāvanārthaḥ kleśatanūkaraṇārthaś ca //2.2//</p>
</quote>
<p>tasya prayojanābhidhānāya sūtram avatārayati --- sa hīti/ sūtraṃ ---
samādhibhāvanārthaḥ kleśatanūkaraṇārthaś ca/ nanu kriyāyoga eva cet kleśān pratanūkaroti
kṛtaṃ tarhi prasaṃkhyānenety ata āha --- pratanūkṛtān iti/ kriyāyogasya
pratanūkaraṇamātre vyāpāro na tu vandhyatve kleśānāṃ prasaṃkhyānasya tu tadvandhyatve/
dagdhabījakalpān iti vandhyatvena dagdhakalamabījasārūpyam uktam/ syād etat/
prasaṃkhyānam eva cet kleśān aprasavadharmiṇaḥ kariṣyati, kṛtam eṣāṃ pratanūkaraṇenety
ata āha --- teṣām iti/ kleśānām atānave hi balavadvirodhigrastā sattvapuruṣānyatākhyātir
udetum eva notsahate/ prāg eva tadvandhyabhāvaṃ kartuṃ praviralīkṛteṣu tu kleśeṣu
durbaleṣu tadvirodhiny api vairāgyābhyāsābhyām upajāyate/ upajātā ca tair
aparāmṛṣṭānabhibhūtā naiva yāvat parāmṛśyata iti/ sattvapuruṣānyatāmātrakhyātiḥ sūkṣmā
prajñātīndriyatayā sūkṣmo+asyā viṣaya iti sūkṣmā prajñā pratiprasavāya pravilayāya
kalpiṣyate/ kutaḥ, samāptādhikārā yataḥ samāpto+adhikāraḥ kāryārambhaṇaṃ guṇānāṃ yayā
hetubhūtayā sā tathokteti //2.2//
<pb n="58"/></p>
</div>
<div n="2.3">
<quote type="basetext" ana="yosū" n="2.3">
<p>avidyāsmitārāgadveṣābhiniveśāḥ kleśāḥ //2.3//</p>
</quote>
<p>pṛcchati --- atheti/ avidyeti sūtreṇa parihāraḥ/ avidyāsmitārāgadveṣābhiniveśāḥ kleśāḥ/
vyācaṣṭe --- pañca viparyayā iti/ avidyā tāvad viparyaya eva/ asmitādayo 'py
avidyopādānās tadavinirbhāgavartina iti viparyayāḥ/ tataś cāvidyāsamucchede teṣām api
samucchedo yukta iti bhāvaḥ/ teṣām ucchettavyatāhetuṃ saṃsārakāraṇatvam āha --- te
spandamānāḥ samudācaranto guṇānām adhikāraṃ draḍhayanti balavantaṃ kurvanty ata eva
pariṇāmam avasthāpayanti avyaktamahadahaṃkāraparamparayā hi kāryakāraṇasrota unnamayanty
udbhāvayanti/ yadarthaṃ sarvam etat kurvanti tad darśayati --- paraspareti/ karmaṇāṃ
vipāko jātyāyurbhogalakṣaṇaḥ puruṣārthas tam amī kleśā abhinirharanti niṣpādayanti/ kiṃ
pratyekaṃ nety āha --- parasparānugraheti/ karmabhiḥ kleśāḥ kleśaiś ca karmāṇīti //2.3//</p>
</div>
<div n="2.4">
<quote type="basetext" ana="yosū" n="2.4">
<p>avidyā kṣetram uttareṣāṃ prasuptatanuvicchinnodārāṇām //2.4//</p>
</quote>
<p>heyānāṃ kleśānām avidyāmūlatvaṃ darśayati --- avidyā kṣetram uttareṣāṃ
prasuptatanuvicchinnodārāṇām/ tatra kā prasuptir iti/ svocitām arthakriyām akurvatāṃ
kleśānāṃ sadbhāve na pramāṇam astīty abhiprāyaḥ pṛcchataḥ/ uttaraṃ --- cetasīti/ mā
nāmārthakriyāṃ kārṣuḥ kleśā videhaprakṛtilayānāṃ bījabhāvaṃ prāptās tu te śaktimātreṇa
santi kṣīra iva dadhi/ na hi vivekakhyāter anyad asti kāraṇaṃ tadvandhyatāyām/ ato
videhaprakṛtilayā vivekakhyātivirahiṇaḥ <pb n="59"/> prasuptakleśā na yāvat
tadavadhikālaṃ prāpnuvanti/ tatprāptau tu punarāvṛttāḥ santaḥ kleśās teṣu teṣu viṣayeṣu
saṃmukhībhavanti/ śaktimātreṇa pratiṣṭhā yeṣāṃ te tathoktāḥ/ tad anenotpattiśaktir uktā/
bījabhāvopagama iti ca kāryaśaktir iti/ nanu vivekakhyātimato+api kleśāḥ kasmān na
prasuptā ity ata āha --- prasaṃkhyānavata iti/ caramadeho na tasya dehāntaram utpatsyate
yadapekṣayāsya dehaḥ pūrva ity arthaḥ/ nānyatra videhādiṣv ity arthaḥ/ nanu sato
nātyantavināśa iti kim iti tadīyayogarddhibalena viṣayasaṃmukhībhāve na kleśāḥ
prabudhyanta ity ata āha --- satām iti/ santu kleśā dagdhas tv eṣāṃ prasaṃkhyānāgninā
bījabhāva ity arthaḥ/ kleśapratipakṣaḥ kriyāyogas tasya bhāvanam anuṣṭhānaṃ tenopahatās
tanavaḥ/ athavā samyagjñānam avidyāyāḥ pratipakṣo bhedadarśanam asmitāyā mādhyasthyaṃ
rāgadveṣayor anubandhabuddhinivṛttir abhiniveśasyeti/ vicchittim āha --- tatheti/
kleśānām anyatamena samudācaratābhibhavād vātyantaviṣayasevayā vā vicchidya vicchidya
tena tenātmanā samudācaranty āvirbhavanti vājīkaraṇādyupayogena vābhibhāvakadaurbalyena
veti/ vīpsayā vicchedasamudācārayoḥ paunaḥpunyaṃ darśayatā yathoktāt prasuptād bheda
uktaḥ/ rāgeṇa vā samudācaratā vijātīyaḥ krodho+abhibhūyate sajātīyena vā
viṣayāntaravartinā rāgeṇaiva viṣayāntaravartī rāgo+abhibhūyata ity āha --- rāgeti/
bhaviṣyadvṛttes trayī gatir yathāyogaṃ veditavyety āha --- <pb n="60"/> sa hīti/
bhaviṣyadvṛttikleśamātraparāmarśi sarvanāma na caitrarāgaparāmarśi tasya vicchinnatvād
eveti/ udāram āha --- viṣaya iti/ nanūdāra eva puruṣān kliśnātīti bhavatu kleśo+anye tv
akliśnantaḥ kathaṃ kleśā ity ata āha --- sarva evaita iti/ kleśaviṣayatvaṃ
kleśapadavācyatvaṃ nātikrāmanty udāratām āpadyamānāḥ/ ata eva te+api heyā iti bhāvaḥ/
kleśatvenaikatāṃ manyamānaś codayati --- kas tarhīti/ kleśatvena samānatve+api
yathoktāvasthābhedād viśeṣa iti pariharati --- ucyate satyam iti/ syād etat/ avidyāto
bhavantu kleśāḥ, tathāpy avidyānivṛttau kasmān nivartante/ na khalu paṭaḥ
kuvindanivṛttau nivartata ity ata āha --- sarva eveti/ bhedā iva bhedās
tadavinirbhāgavartina iti yāvat/ pṛcchati --- kasmāt/ uttaraṃ --- sarveṣv iti/ tad eva
sphuṭayati --- yad iti/ ākāryate samāropyate/ śeṣaṃ sugamam/</p>
<p>"prasuptās tattvalīnānāṃ tanvavasthāś ca yoginām/ vicchinnodārarūpāś ca kleśā
viṣayasaṅginām" iti saṃgrahaḥ //2.4//</p>
</div>
<div n="2.5">
<quote type="basetext" ana="yosū" n="2.5">
<p>anityāśuciduḥkhānātmasu nityaśucisukhātmakhyātir avidyā //2.5//</p>
</quote>
<p>anityāśuciduḥkhānātmasu nityaśucisukhātmakhyātir avidyā/ anityatvopayogiviśeṣaṇaṃ ---
kārya iti/ kecit kila bhūtāni nityatvenābhimanyamānās tadrūpam abhīpsavas <pb n="61"/>
tāny evopāsate/ evaṃ dhūmādimārgān upāsate candrasūryatārakādyulokān nityān
abhimanyamānās tatprāptaye/ evaṃ divaukaso devān amṛtān abhimanyamānās tabhāvāya somaṃ
pibanti/ āmnāyate hi --- "apāma somam amṛtā abhūma" <ref cRef="">taittirīyasaṃhitā 3.2.5.4</ref> iti/
seyam anityeṣu nityakhyātir avidyā/ tathāśucau paramabībhatse kāye/ ardhokta eva
kāyabībhatsatāyāṃ vaiyāsikīṃ gāthāṃ paṭhati --- sthānād iti/ mātur udaraṃ
mūtrādyupahataṃ sthānaṃ, pitror lohitaretasīṃ bījam/ aśitapītāhārarasādibhāva
upaṣṭambhas tena śarīraṃ dhāryate/ niḥsyandaḥ prasvedaḥ/ nidhanaṃ ca śrotriyaśarīram apy
apavitrayati tatsparśe snānavidhānāt/ nanu yadi śarīram aśuci kṛtaṃ tarhi
mṛjjalādikṣālanenety ata āha --- ādheyaśaucatvād iti/ svabhāvenāśucer api śarīrasya
śaucam ādheyaṃ sugandhiteva kāminīnām aṅgarāgādibhiḥ/ ardhoktaṃ pūrayati --- ity
uktebhyo hetubhyo+aśucau śarīra iti/ śucikhyātim āha --- naveti/ hāvaḥ śṛṅgārajā līlā/
kasya strīkāyasya paramabībhatsasya kena mandatamasādṛśyena śaśāṅkalekhādinā saṃbandhaḥ/
etenāśucau strīkāye śucikhyātipradarśanena/ apuṇye hiṃsādau saṃsāramocakādīnāṃ
puṇyapratyayaḥ/ evam arjanarakṣaṇādiduḥkhabahulatayānarthe dhanādāv arthapratyayā
vyākhyātāḥ sarveṣāṃ jugupsitatvenāśucitvāt/ tathā duḥkha iti/ sugamam/ tathānātmanīti/
sugamam/ tathaitad atroktaṃ pañcaśikhena/ <pb n="62"/> vyaktaṃ cetanaṃ putradārapaśvādi/
avyaktam acetanaṃ śayyāsanāśanādi/ sa sarvo+apratibuddho mūḍhaḥ/ catvāri padāni sthānāny
asyā iti catuṣpadā/ nanv anyāpi diṅmohālātacakrādiviṣayānantapadāvidyā tat kim ucyate
catuṣpadety ata āha --- mūlam asyeti/ santu nāmānyā apy avidyāḥ saṃsārabījaṃ tu
catuṣpadaiveti/ nanv avidyeti nañsamāsaḥ pūrvapadārthapradhāno vā syād yathāmakṣikam
iti/ uttarapadārthapradhāno vā yathārājapuruṣa iti/ anyapadārthapradhāno vā yathāmakṣiko
deśa iti/ tatra pūrvapadārthapradhānatve vidyāyāḥ prasajyapratiṣedho gamyeta/ na cāsyāḥ
kleśādikāraṇatvam/ uttarapadārthapradhānatve vā vidyaiva kasyacid abhāvena viśiṣṭā
gamyeta/ sā ca kleśādiparipanthinī na tu tadbījam/ na hi pradhānopaghātī pradhānaguṇo
yuktaḥ/ tadanupaghātāya guṇe tv anyāyyakalpanā/ tasmād vidyāsvarūpānupaghātāya
naño+anyathākaraṇam apy āhāro vā niṣedhyasyeti/ anyapadārthapradhānatve tv
avidyamānavidyā buddhir vaktavyā/ na cāsau vidyāyā abhāvamātreṇa kleśādibījam/
vivekakhyātipūrvakanirodhasaṃpannāyā api tathātvaprasaṅgāt/ tasmāt sarvathaivāvidyāyā na
kleśādimūlatety ata āha --- tasyāś ceti/ vastuno bhāvo vastusatattvaṃ vastutvam iti
yāvat/ tad anena na prasajyapratiṣedhaḥ/ nāpi vidyaivāvidyā, na tadabhāvaviśiṣṭā buddhir
api tu vidyāviruddhaṃ viparyayajñānam avidyety uktam/ lokādhīnāvadhāraṇo hi śabdārthayoḥ
saṃbandhaḥ/ loke cottarapadārthapradhānasyāpi naña uttarapadābhidheyopamardakasya
tallakṣitatadviruddhaparatayā tatra tatropalabdher ihāpi tadviruddhe vṛttir iti bhāvaḥ/
dṛṣṭāntaṃ vibhajate --- yathā nāmitra iti/ na mitrābhāvo nāpi mitramātram ity
asyānantaraṃ vastvantaraṃ kiṃ tu tadviruddhaḥ sapatna iti vaktavyam/ tathāgoṣpadam iti
na goṣpadābhāvo na goṣpadamātraṃ kiṃ tu deśa eva vipulo goṣpadaviruddhas tābhyām
abhāvagoṣpadābhyām anyad vastvantaram/ dārṣṭāntike yojayati --- evam iti //2.5//
<pb n="63"/></p>
</div>
<div n="2.6">
<quote type="basetext" ana="yosū" n="2.6">
<p>dṛgdarśanaśaktyor ekātmatevāsmitā //2.6//</p>
</quote>
<p>avidyām uktvā tasyāḥ kāryam asmitāṃ rāgādivārṣiṣṭhām āha --- dṛgdarśanaśaktyor
ekātmatevāsmitā/ dṛk ca darśanaṃ ca te eva śaktī tayor ātmānātmanor anātmany
ātmajñānalakṣaṇāvidyāpāditā yaikātmateva na tu paramārthata ekātmatā sāsmitā/
dṛgdarśanayor iti vaktavye tayor bhoktṛbhogyayor yogyatālakṣaṇaṃ saṃbandhaṃ darśayituṃ
śaktigrahaṇam/ sūtraṃ vivṛṇoti --- puruṣa iti/ nanv anayor abhedapratīter abheda eva
kasmān na bhavati kutaś caikatvaṃ kliśnāti puruṣam ity ata āha --- bhoktṛbhogyeti/
bhogyaśaktir buddhir bhoktṛśaktiḥ puruṣas tayor atyantavibhaktayoḥ kuto
'tyantavibhaktatvam ity ata āha --- atyantāsaṃkīrṇayoḥ/ apariṇāmitvādidharmakaḥ puruṣaḥ
pariṇāmitvādidharmikā buddhir ity asaṃkīrṇatā/ tad anena pratīyamāno+apy abhedo na
pāramārthika ity uktam/ avibhāgeti kleśatvam uktam/ anvayaṃ darśayitvā vyatirekam āha
--- svarūpeti/ pratilambho vivekakhyātiḥ/ parasyāpy etat saṃmatam ity āha --- tad uktaṃ
(tathā coktaṃ) pañcaśikhena buddhita iti/ ākāraḥ svarūpaṃ sadā viśuddhiḥ, śīlam
audāsīnyaṃ, vidyā caitanyaṃ, buddhir aviśuddhānudāsīnā jaḍā ceti tatrātmabuddhir avidyā/
mohaḥ pūrvāvidyājanitaḥ saṃskāras tamo vāvidyāyās tāmasatvād iti //2.6//</p>
</div>
<div n="2.7">
<quote type="basetext" ana="yosū" n="2.7">
<p>sukhānuśayī rāgaḥ //2.7//</p>
</quote>
<p>vivekadarśane rāgādīnāṃ vinivṛtter avidyāpāditāsmitā rāgādīnāṃ nidānam ity
asmitānantaraṃ rāgādīṃl lakṣayati --- sukhānuśayī rāgaḥ/ anabhijñasya smṛter abhāvāt
sukhābhijñasyety uktam/ smaryamāṇe sukhe rāgaḥ sukhānusmṛtipūrvakaḥ/ anubhūyamāne tu
sukhe nānusmṛtim apekṣate/ tatsādhane tu smaryamāṇe dṛśyamāne vā sukhānusmṛtipūrva eva
rāgaḥ/ dṛśyamānam api hi sukhasādhanaṃ tajjātīyasya sukhahetutāṃ smṛtvā tajjātīyatayā
vāsya <pb n="64"/> sukhahetutvam anumāyecchati/ anuśayipadārtham āha --- ya iti //2.7//</p>
</div>
<div n="2.8">
<quote type="basetext" ana="yosū" n="2.8">
<p>duḥkhānuśayī dveṣaḥ //2.8//</p>
</quote>
<p>duḥkhānuśayī dveṣaḥ/ duḥkhābhijñasyeti pūrvavad vyākhyeyam/ anuśayipadārtham āha ---
yaḥ pratigha iti/ pratihantīti pratighaḥ/ etad eva paryāyair vivṛṇoti --- manyur iti //2.8//</p>
</div>
<div n="2.9">
<quote type="basetext" ana="yosū" n="2.9">
<p>svarasavāhī viduṣo+api tathā rūḍho+abhiniveśaḥ //2.9//</p>
</quote>
<p>svarasavāhī viduṣo+api tathā rūḍho+abhiniveśaḥ/ abhiniveśapadārthaṃ vyācaṣṭe ---
sarvasya pāṇina iti/ iyam ātmāśīr ātmani prārthanā mā na bhūvaṃ mābhāvī bhūvaṃ bhūyāsaṃ
jīvyāsam iti/ na cānanubhūtamaraṇadharmakasya, ananubhūto maraṇadharmo yena jantunā na
tasyaiṣā bhavaty ātmāśīr abhiniveśo maraṇabhayam/ prasaṅgato janmāntaraṃ pratyācakṣāṇaṃ
nāstikaṃ nirākaroti --- etayā ceti/ pratyuditasya śarīrasya dhriyamāṇatvāt
pūrvajanmānubhavaḥ pratīyate/ nikāyaviśiṣṭābhir apūrvābhir dehendriyabuddhivedanābhir
abhisaṃbandho janma tasyānubhavaḥ prāptiḥ sā pratīyate katham ity ata āha --- sa cāyam
abhiniveśaḥ/ ardhoktāv evāsya kleśatvam āha --- kleśa iti/ ayam ahitakarmādinā jantūn
kliśnāti duḥkhākarotīti kleśaḥ/ vaktum upakrāntaṃ parisamāpayati --- svarasavāhīti/
svabhāvena vāsanārūpeṇa vahanaśīlo na punar āgantukaḥ/ kṛmer api jātamātrasya
duḥkhabahulasya nikṛṣṭatamacaitanyasyānāgantukatve hetum āha --- pratyakṣānumānāgamaiḥ
pratyudite janmany asaṃbhāvito 'saṃpādito maraṇatrāsa ucchedadṛṣṭyātmakaḥ
pūrvajanmānubhūtaṃ maraṇaduḥkham anumāpayati/ ayam abhisaṃdhiḥ --- jātamātra eva hi
bālako <pb n="65"/> mārakavastudarśanād vepamānaḥ kampaviśeṣād anumitamaraṇapratyāsattis
tato bibhyad upalabhyate/ duḥkhād duḥkhahetoś ca bhayaṃ dṛṣṭam/ na cāsmiñ janmany anena
maraṇam anubhūtam anumitaṃ śrutaṃ vā, prāg evāsya duḥkhatvaṃ taddhetutvaṃ vāvagamyeta,
tasmāt tasya tathābhūtasya smṛtiḥ pariśiṣyate/ na ceyaṃ saṃskārād ṛte/ na cāyaṃ
saṃskāro+anubhavaṃ vinā/ na cāsmiñ janmany anubhava iti prāgbhavīyaḥ pariśiṣyata ity
āsīt pūrvajanmasaṃbandha iti/ tathāpadaṃ yathāpadam ākāṅkṣatīty arthaprāpte yathāpade
sati yādṛśo vākyārtho bhavati tādṛśaṃ darśayati --- yathā cāyam iti/ atyantamūḍheṣu
mandatamacaitanyeṣu/ vidvattāṃ darśayati --- vijñātapūrvāparāntasya/ antaḥ koṭiḥ/
puruṣasya hi pūrvā koṭiḥ saṃsāra uttarā ca kaivalyaṃ saiva vijñātā śrutānumānābhyāṃ yena
sa tathoktaḥ/ so+ayaṃ maraṇatrāsa ā kṛmer ā ca viduṣo rūḍhaḥ prasiddha iti/ nanv aviduṣo
bhavatu maraṇatrāso viduṣas tu na saṃbhavati vidyayonmūlitatvāt/ anunmūlane vā syād
atyantasattvam ity āśayavān pṛcchati --- kasmād iti/ uttaram āha --- samānā hīti/ na
saṃprajñātavān vidvān api tu śrutānumitaviveka iti bhāvaḥ //2.9//</p>
</div>
<div n="2.10">
<quote type="basetext" ana="yosū" n="2.10">
<p>te pratiprasavaheyāḥ sūkṣmāḥ //2.10//</p>
</quote>
<p>tad evaṃ kleśā lakṣitās teṣāṃ ca heyānāṃ prasuptatanuvicchinnodārarūpatayā
catasro+avasthā darśitāḥ/ kasmāt punaḥ pañcamī kleśāvasthā dagdhabījabhāvatayā sūkṣmā na
sūtrakāreṇa kathitety ata āha --- te pratiprasavaheyāḥ sūkṣmāḥ/ yat kila
puruṣaprayatnagocaras tad upadiśyate/ na ca sūkṣmāvasthāhānaṃ prayatnagocaraḥ kiṃ tu
pratiprasavena kāryasya cittasyāsmitālakṣaṇakāraṇabhāvāpattyā hātavyeti/ vyācaṣṭe --- ta
iti/ sugamam //2.10//</p>
</div>
<div n="2.11">
<quote type="basetext" ana="yosū" n="2.11">
<p>dhyānaheyās tadvṛttayaḥ //2.11//</p>
</quote>
<p>atha kriyāyogatanūkṛtānāṃ kleśānāṃ kiṃviṣayāt puruṣaprayatnād dhānam ity ata āha ---
sthitānāṃ tu bījabhāvopagatānām iti vandhyebhyo vyavacchinatti/ sūtraṃ paṭhati --- <pb
n="66"/> dhyānaheyās tadvṛttayaḥ/ vyācaṣṭe --- kleśānām iti/ kriyāyogatanūkṛtā api hi
pratiprasavahetubhāvena kāryataḥ svarūpataś ca śakyā ucchettum iti sthūlā uktāḥ/
puruṣaprayatnasya prasaṃkhyānagocarasyāvadhim āha --- yāvad iti/ sūkṣmīkṛtā iti vivṛṇoti
--- dagdheti/ atraiva dṛṣṭāntam āha --- yathā vastrāṇām iti/ yatnena kṣālanādinopāyena
kṣārasaṃyogādinā/ sthūlasūkṣmamātratayā dṛṣṭāntadārṣṭāntikayoḥ sāmyaṃ na punaḥ
prayatnāpaneyatayā pratiprasavaheyeṣu tadasaṃbhavāt/ svalpaḥ pratipakṣa ucchedahetur
yāsāṃ tās tathoktāḥ/ mahān pratipakṣa ucchedahetur yāsāṃ tās tathoktāḥ/ pratiprasavasya
cādhastāt prasaṃkhyānam ity avaratayā svalpatvam uktam //2.11//</p>
</div>
<div n="2.12">
<quote type="basetext" ana="yosū" n="2.12">
<p>kleśamūlaḥ karmāśayo dṛṣṭādṛṣṭajanmavedanīyaḥ //2.12//</p>
</quote>
<p>syād etaj jātyāyurbhogahetavaḥ puruṣaṃ kliśnantaḥ kleśāḥ karmāśayaś ca tathā, na tv
avidyādayas tat katham avidyādayaḥ kleśā ity ata āha --- kleśamūlaḥ karmāśayo
dṛṣṭādṛṣṭajanmavedanīyaḥ/ kleśā mūlaṃ yasyotpāde ca kāryakaraṇe ca sa tathoktaḥ/ etad
uktaṃ bhavati --- avidyādimūlo hi karmāśayo jātyāyurbhogahetur ity avidyādayo 'pi
taddhetavo+ataḥ kleśā iti/ vyācaṣṭe --- tatreti/ āśerate sāṃsārikāḥ puruṣā asminn ity
āśayaḥ karmaṇām āśayo dharmādharmau/ kāmāt kāmyakarmapravṛttau svargādihetur dharmo
bhavati/ evaṃ lobhāt paradravyāpahārādāv adharmaḥ/ mohād adharme hiṃsādau dharmabuddheḥ
pravartamānasyādharma eva/ na tv asti mohajo dharmaḥ/ asti krodhajo dharmaḥ/ tadyathā
dhruvasya janakāpamānajanmanaḥ krodhāt tajjigīṣayā cittena karmāśayena
puṇyenāntarikṣalokavāsinām uparisthānam/ adharmas tu krodhajo brahmavadhādijanmā
prasiddha <pb n="67"/> eva bhūtānām/ tasya dvaividhyam āha --- sa dṛṣṭajanmeti/
dṛṣṭajanmavedanīyam āha --- tīvrasaṃvegeneti/ yathāsaṃkhyaṃ dṛṣṭāntāv āha --- yathā
nandīśvara iti/ tatra nārakāṇām iti/ yena karmāśayena kumbhīpākādayo narakabhedāḥ
prāpyante tatkāriṇo nārakās teṣāṃ nāsti dṛṣṭajanmavedanīyaḥ karmāśayaḥ/ na hi
manuṣyaśarīreṇa tatpariṇāmabhedena vā sā tādṛśī vatsarasahasrādinirantaropabhogyā vedanā
saṃbhavatīti/ śeṣaṃ sugamam //2.12//</p>
</div>
<div n="2.13">
<quote type="basetext" ana="yosū" n="2.13">
<p>sati mūle tadvipāko jātyāyurbhogāḥ //2.13//</p>
</quote>
<p>syād etad avidyāmūlatve karmāśayasya vidyotpāde saty avidyāvināśān mā nāma
karmāśayāntaraṃ caiṣīt/ prācāṃ tu karmāśayānām anādibhavaparamparāsaṃcitānām
asaṃkhyātānām aniyatavipākakālānāṃ bhogena kṣapayitum aśakyatvād aśakyocchedaḥ saṃsāraḥ
syād ity ata āha --- sati mūle tadvipāko jātyāyurbhogāḥ/ etad uktaṃ bhavati ---
sukhaduḥkhaphalo hi karmāśayas tādarthyena tannāntarīyakatayā janmāyuṣī api prasūte/
sukhaduḥkhe ca rāgadveṣānuṣakte tadavinirbhāgavartinī tadabhāve na bhavataḥ/ na cāsti
saṃbhavo na ca tatra yas tuṣyati vodvijate vā tac ca tasya sukhaṃ vā duḥkhaṃ veti/ tad
iyam ātmabhūmiḥ kleśasalilāvasiktā karmaphalaprasavakṣetram ity asti kleśānāṃ
phalopajanane+api karmāśayasahakāriteti kleśasamucchede sahakārivaikalyāt sann apy
ananto+apy aniyatavipākakālo+api prasaṃkhyānadagdhabījabhāvo na phalāya kalpata iti/
uktam arthaṃ bhāṣyam eva dyotayati <pb n="68"/> --- satsv iti/ atraiva dṛṣṭāntam āha ---
yathā tuṣeti/ satuṣā api dagdhabījabhāvāḥ svedādibhiḥ/ dārṣṭāntike yojayati --- tatheti/
nanu na kleśāḥ śakyā apanetuṃ na hi satām apanaya ity ata āha --- na
prasaṃkhyānadagdhakleśabījabhāva iti/ vipākasya traividhyam āha --- sa ceti/ vipacyate
sādhyate karmabhir iti vipākaḥ/ karmaikatvaṃ dhruvaṃ kṛtvā janmaikatvānekatvagocarā
prathamā vicāraṇā/ dvitīyā tu karmānekatvaṃ dhruvaṃ kṛtvā janmaikatvānekatvagocarā/ tad
evaṃ catvāro vikalpāḥ/ tatra prathamaṃ vikalpam apākaroti --- na tāvad ekaṃ karmaikasya
janmanaḥ kāraṇam/ pṛcchati --- kasmād iti/ uttaram --- anādikālaikaikajanmapracitasyāta
evāsaṃkhyeyasyaikaikajanmakṣapitād ekaikasmāt karmaṇo 'vaśiṣṭasya karmaṇaḥ sāṃpratikasya
ca phalakramānigamād anāśvāso lokasya prasaktaḥ sa cāniṣṭa iti/ etad uktaṃ bhavati ---
karmakṣayasya viralatvāt tadutpattibāhulyāc cānyonyasaṃpīḍitāḥ karmāśayā
nirantarotpattayo nirucchvāsāḥ svavipākaṃ pratīti na phalakramaḥ śakyo 'vadhārayituṃ
prekṣāvatety anāśvāsaḥ puṇyānuṣṭhānaṃ prati prasakta iti/ dvitīyaṃ vikalpaṃ nirākaroti
--- na caikaṃ karmānekasya janmanaḥ kāraṇam/ pṛcchati --- kasmād iti/ uttaram ---
anekasmiñ janmany āhitam ekaikam eva karmānekasya janmalakṣaṇasya vipākasya nimittam ity
avaśiṣṭasya vipākakālābhāvaḥ prasaktaḥ sa cāpy aniṣṭaḥ karmavaiphalyena
tadananuṣṭhānaprasaṅgāt/ yadaikajanmasamucchedye karmaṇy ekasmin phalakramāniyamād
anāśvāsas tadā kaiva kathā bahujanmasamuccedye karmaṇy ekasmiṃs tatra hy avasarābhāvād
vipākakālābhāva eva sāṃpratikasyeti <pb n="69"/> bhāvaḥ/ tṛtīyaṃ vikalpaṃ nirākaroti ---
na cānekaṃ karmānekasya janmanaḥ kāraṇam/ tatra hetum āha --- tad anekaṃ janma yugapan
na saṃbhavaty ayogina iti krameṇa vācyam/ yadi hi karmasahasraṃ yugapaj janmasahasraṃ
prasuvīta tata eva karmasahasraprakṣayād avaśiṣṭasya vipākakālaḥ phalakramaniyamaś ca
syātām/ na hy asti janmanāṃ yaugapadyam/ evam eva prathamapakṣoktaṃ dūṣaṇam ity arthaḥ/
tad evaṃ pakṣatraye nirākṛte pāriśeṣyād anekaṃ karmaikasya janmanaḥ kāraṇam iti pakṣo
vyavatiṣṭhata ity āha --- tasmāj janmeti/ janma ca prāyaṇaṃ ca janmaprāyaṇe tayor
antaraṃ madhyaṃ tasmin vicitrasukhaduḥkhaphalopahāreṇa vicitraḥ, yad atyantam udbhūtam
anantaram eva phalaṃ dāsyati tat pradhānaṃ, yat tu kiṃcid vilambena tad upasarjanaṃ,
prāyaṇaṃ maraṇaṃ tenābhivyaktaḥ svakāryārambhaṇābhimukham upanīta ekapraghaṭṭakena
yugapat saṃmūrchito janmādilakṣaṇe kārye kartavya ekalolībhāvam āpanna ekam eva janma
karoti nānekam/ tac ca janma manuṣyādibhāvas tenaiva karmaṇā labdhāyuṣkaṃ kālabhedān
niyatajīvitaṃ bhavati/ tasminn āyuṣi tenaiva karmaṇā bhogaḥ sukhaduḥkhasākṣātkāraḥ
svasaṃbandhitayā saṃpadyata iti/ tasmād asau karmāśayo jātyāyurbhogahetutvāt trivipāko
'bhidhīyate/ autsargikam upasaṃharati --- ata ekabhavikaḥ karmāśaya ukta iti/ eko bhava
ekabhavaḥ/ "pūrvakāla-" <ref cRef="">pāṇinisūtram 2.1.49</ref> ityādinā samāsaḥ/ ekabhavo 'syāstīti
matvarthīyaṣ ṭhan/ kvacit pāṭha aikabhavika iti/ tatraikabhavaśabdād bhavārthe
ṭhakpratyayaḥ/ ekajanmāvacchinnam asya bhavanam ity arthaḥ/ tad evam
autsargikasyaikabhavikasya trivipākatvam uktvā dṛṣṭajanmavedanīyasyaihikasya karmaṇas
trivipākatvaṃ vyavacchinatti --- dṛṣṭeti/ nandīśvarasya khalv aṣṭavarṣāvacchinnāyuṣo <pb
n="70"/> manuṣyajanmanas tīvrasaṃvegādhimātropāyajanmā puṇyabheda āyurbhogahetutvād
dvipākaḥ (dvivipākaḥ) nahuṣasya tu
pārṣṇiprahāravirodhināgastyasyendrapadaprāptihetunaiva karmaṇāyuṣo vihitatvād
apuṇyabhedo bhogamātrahetuḥ/ nanu yathaikabhavikaḥ karmāśayas tathā kiṃ kleśavāsanā
bhogānukūlāś ca karmavipākānubhavavāsanās tathā ca manuṣyas tiryagyonim āpanno na
tajjātīyocitaṃ bhuñjītety ata āha --- kleśeti/ saṃmūrchitam ekalolībhāvam āpannam/
dharmādharmābhyāṃ vyavacchettuṃ vāsanāyāḥ svarūpam āha --- ye saṃskārā iti/ autsargikam
ekabhavikatvaṃ kvacid apavadituṃ bhūmikām āracayati --- yas tv asāv iti/ tuśabdena
vāsanāto vyavacchinatti/ dṛṣṭajanmavedanīyasya niyatavipākasyaivāyam ekabhavikatvaniyamo
na tv adṛṣṭajanmavedanīyasya/ kiṃbhūtasyāniyatavipākasyeti/ hetuṃ pṛcchati --- kasmād
iti/ hetum āha --- yo hīti/ ekāṃ tāvad gatim āha --- kṛtasyeti/ dvitīyām āha ---
pradhāneti/ tṛtīyām āha --- niyateti/ tatra prathamāṃ vibhajate --- tatra kṛtasyeti/
saṃnyāsikarmabhyo+aśuklākṛṣṇebhyo+anyāni trīṇy eva karmāṇi kṛṣṇakṛṣṇaśuklaśuklāni/ tad
iha tapaḥsvādhyāyādisādhyaḥ śuklaḥ karmāśaya udita evādattaphalasya kṛṣṇasya
nāśako+aviśeṣāc ca śabalasyāpi kṛṣṇabhāgayogād <pb n="71"/> iti mantavyam/ atraiva
bhagavān āmnāyam udāharati --- yatredam iti/ dve dve ha vai karmaṇī kṛṣṇakṛṣṇaśukle
apahantīti saṃbandhaḥ/ vīpsayā bhūyiṣṭhatā sūcitā/ kasyety ata āha --- pāpakasya puṃsaḥ/
ko+asāv apahantīty ata āha --- eko rāśiḥ puṇyakṛtaḥ/ samūhasya samūhisādhyatvāt/ tad
anena śuklaḥ karmāśayas tṛtīya uktaḥ/ etad uktaṃ bhavati --- īdṛśo nāmāyaṃ
parapīḍādirahitasādhanasādhyaḥ śuklaḥ karmāśayo yad eko+api san kṛṣṇān kṛṣṇaśuklāṃś
cātyantavirodhinaḥ karmāśayān bhūyaso+apy apahanti/ tat tasmād icchasveti cchāndasatvād
ātmanepadam/ śeṣaṃ sugamam/ atra ca śuklakarmodayasyaiva sa ko+api mahimā yata itareṣām
abhāvo na tu svādhyāyādijanmano duḥkhāt/ na hi duḥkhamātravirodhyadharmo+api tu
svakāryaduḥkhavirodhī/ na ca svādhyāyādijanyaṃ duḥkhaṃ tasya kāryaṃ tatkāryatve
svādhyāyādividhānānarthakyāt tadbalād eva tadutpatteḥ/ anutpattau vā kumbhīpākādy api
vidhīyeta/ avidhāne tu tadanutpatter iti sarvaṃ caturasram/ dvitīyāṃ gatiṃ vibhajate ---
pradhāne karmaṇi jyotiṣṭomādike tadaṅgasya paśuhiṃsāder āvāpagamanam/ dve khalu hiṃsādeḥ
kārye --- pradhānāṅgatvena vidhānāt tadupakāraḥ, "na hiṃsyāt sarvā bhūtāni"
<ref cRef="">mahābhāratam śāntiparva 278.5</ref> iti hiṃsāyāḥ pratiṣiddhatvād anarthaś ca/ tatra
pradhānāṅgatvenānuṣṭhānād apradhānataivety ato na drāg ity eva pradhānanirapekṣā satī
svaphalam anarthaṃ prasotum arhati, kiṃ tv ārabdhavipāke pradhāne sāhāyakam ācarantī
vyavatiṣṭhate/ pradhānasāhāyakam ācarantyāś ca svakārye bījamātratayāvasthānaṃ pradhāne
karmaṇy āvāpagamanam/ yatredam uktaṃ pañcaśikhena svalpaḥ saṃkaro jyotiṣṭomādijanmanaḥ
pradhānāpūrvasya paśuhiṃsādijanmanānarthahetunāpūrveṇa saparihāraḥ śakyo hi kiyatā
prāyaścittena parihartum/ atha pramādataḥ prāyaścittam api nācaritaṃ
pradhānakarmavipākasamaye ca vipacyeta tathāpi yāvan tam asāv anarthaṃ prasūte tāvān
sapratyavamarṣo mṛṣyante hi puṇyasaṃbhāropanītasukhasudhāmahāhradāvagāhinaḥ kuśalāḥ
pāpamātropapāditāṃ duḥkhavahnikaṇikām/ ataḥ kuśalasya sumahataḥ puṇyasya nāpakarṣāya <pb
n="72"/> prakṣayāya paryāptaḥ/ pṛcchati --- kasmāt/ puṇyavata uttaraṃ ---kuśalaṃ hi me
bahv anyad asti pradhānakarma parikaratayā vyavasthitaṃ dīkṣaṇīyādidakṣiṇāntam/ yatrāyaṃ
saṃkaraḥ svalpaḥ svarge+apy asya phale saṃkīrṇapuṇyalabdhajanmanaḥ svargāt sarvathā
duḥkhenāparāmṛṣṭād apakarṣam alpam alpaduḥkhasaṃbhedaṃ kariṣyatīti/ tṛtīyāṃ gatiṃ
vibhajate --- niyateti/ balīyastveneha prādhānyam abhimataṃ na tv aṅgitayā/ balīyastvaṃ
ca niyatavipākatvenānyadānavakāśatvāt/ aniyatavipākasya tu durbalatvam anyadā
sāvakāśatvāt/ ciram avasthānaṃ bījabhāvamātreṇa na punaḥ pradhānopakāritayā tasya
svatantratvāt/ nanu prāyaṇenaikadaiva karmāśayo+abhivyajyata ity uktam idānīṃ ca
cirāvasthānam ucyate tat kathaṃ paraṃ pūrveṇa na virudhyata ity āśayavān pṛcchati ---
katham iti/ uttaram --- adṛṣṭeti/ jātyabhiprāyam ekavacanam/ taditarasya gatim uktām
avadhārayati --- yat tv adṛṣṭeti/ śeṣaṃ sugamam //2.13//</p>
</div>
<div n="2.14">
<quote type="basetext" ana="yosū" n="2.14">
<p>te hlādaparitāpaphalāḥ puṇyāpuṇyahetutvāt //2.14//</p>
</quote>
<p>uktaṃ kleśamūlatvaṃ karmaṇām/ karmamūlatvaṃ ca vipākānām atha vipākāḥ kasya mūlaṃ
yenāmī tyaktavyā ity ata āha --- te hlādaparitāpaphalāḥ puṇyāpuṇyahetutvāt/ vyācaṣṭe ---
te janmāyurbhogā iti/ yady api janmāyuṣor eva hlādaparitāpapūrvabhāvitayā tatphalatvaṃ
na tu bhogasya <pb n="73"/> hlādaparitāpodayānantarabhāvinas tadanubhavātmanas tathāpy
anubhāvyatayā bhogyatayā bhogakarmatāmātreṇa bhogaphalatvam iti mantavyam/ nanv
apuṇyahetukā jātyāyurbhogāḥ paritāpaphalā bhavantu heyāḥ pratikūlavedanīyatvāt/ kasmāt
punaḥ puṇyahetavas tyajyante sukhaphalā anukūlavedanīyatvāt/ na caiṣāṃ
pratyātmavedanīyānukūlatā śakyā sahasreṇāpy anumānāgamair apākartum/ na ca
hlādaparitāpau parasparāvinābhūtau yato hlāda upādīyamāne paritāpe+apy
avarjanīyatayāpatet/ tayor bhinnahetukatvād bhinnarūpatvāc cety ata āha --- yathā cedam
iti //2.14//</p>
</div>
<div n="2.15">
<quote type="basetext" ana="yosū" n="2.15">
<p>pariṇāmatāpasaṃskāraduḥkhair guṇavṛttivirodhāc ca duḥkham eva sarvaṃ vivekinaḥ //2.15//</p>
</quote>
<p>yady api na pṛthagjanaiḥ pratikūlātmatayā viṣayasukhakāle saṃvedyate duḥkhaṃ tathāpi
saṃvedyate yogibhir iti praśnapūrvakaṃ tadupapādanāya sūtram avatārayati --- kathaṃ,
tadupapadyata (tadupapādyata) iti/ pariṇāmetyādisūtram/ pariṇāmaś ca tāpaś ca saṃskāraś
caitāny eva duḥkhāni tair iti/ pariṇāmaduḥkhatayā viṣayasukhasya duḥkhatām āha ---
sarvasyāyam iti/ na khalu sukhaṃ rāgānuvedham antareṇa saṃbhavati/ na hy asti saṃbhavo
na tatra tuṣyati tac ca tasya sukham iti/ rāgasya ca pravṛttihetutvāt pravṛtteś ca
puṇyāpuṇyopacayahetutvāt tatrāsti rāgajaḥ karmāśayo+asato 'nupajananāt/ tadā (tathā) ca
sukhaṃ bhuñjānas tatra sakto 'pi vicchinnāvasthena dveṣeṇa dveṣṭi duḥkhasādhanāni, tāni
parihartum aśakto muhyati ceti dveṣamohakṛto+apy asti karmāśayaḥ/ dveṣavan mohasyāpi
viparyayāparanāmnaḥ karmāśayahetutvam aviruddham/ nanu kathaṃ rakto dveṣṭi muhyati vā
rāgasamaye dveṣamohayor adarśanād ity ata āha --- tathā coktaṃ vicchinnāvasthān kleśān
upapādayadbhir asmābhiḥ/ tad anena vāṅmanasapravṛttijanmanī puṇyāpuṇye darśite/
rāgādijanmanaḥ kartavyam idam iti mānasasya saṃkalpasya sābhilāṣatvena vācanikatvasyāpy
aviśeṣāt/ <pb n="74"/> yathāhuḥ ---</p>
<p>"sābhilāṣaś ca saṃkalpo vācyārthān nātiricyate" iti/</p>
<p>śārīram api karmāśayaṃ darśayati --- nānupahatyeti/ ata eva dharmaśāstrakārāḥ "pañca
sūnā gṛhasthasya" <ref cRef="">manusmṛtiḥ 3.68</ref> ity āhuḥ/ syād etan na pratyātmavedanīyasya
viṣayasukhasya pratyākhyānam ucitaṃ yoginām anubhavavirodhād ity ata āha ---
viṣayasukhaṃ cāvidyety uktaṃ caturvidhaviparyāsalakṣaṇām avidyāṃ darśayadbhir iti/
nāpātamātram ādriyante vṛddhāḥ/ asti khalv āpātato madhuviṣasaṃpṛktān nopabhoge+api
sukhānubhavaḥ pratyātmavedanīyaḥ kiṃ tv āyatyām asukham/ iyaṃ ca darśitā bhagavataiva
---</p>
<p>"viṣayendriyasaṃyogād yat tad agre+amṛtopamam/ pariṇāme viṣam iva tat sukhaṃ rājasaṃ
smṛtam" <ref cRef="">bhagavadgītā 18.38</ref> iti//</p>
<p>codayati --- yā bhogeṣv iti/ na vayaṃ viṣayahlādaṃ sukham ātiṣṭhāmahe kiṃ tu tṛpyatāṃ
(tṛptatāṃ) puṃsām/ tattadviṣayaprārthanāparikliṣṭacetasāṃ tṛṣṇaiva mahad duḥkham/ na
ceyam upabhogam antareṇa śāmyati/ na cāsyāḥ praśamo rāgādyanuviddha iti nāsya
pariṇāmaduḥkhateti bhāvaḥ/ tṛptes tṛṣṇākṣayād dhetor indriyāṇām upaśāntir apravartanaṃ
viṣayeṣv ity arthaḥ/ etad eva vyatirekamukhena (vyatirekamukheṇa) spaṣṭayati --- yā
laulyād iti/ pariharati --- na cendriyāṇām iti/ hetāv anoḥ prayogaḥ/ satyaṃ tṛṣṇākṣayaḥ
sukham anavadyaṃ tasya tu na bhogābhyāso hetur api tu tṛṣṇāyā eva tadvirodhinyāḥ/
yathāhuḥ ---</p>
<p>"na jātu kāmaḥ kāmānām upabhogena śāmyati/ haviṣā kṛṣṇavartmeva bhūya evābhivardhate
<ref cRef="">mahābhāratam ādiparva 85.12</ref> iti//"</p>
<p>śeṣam atirohitam/ <pb n="75"/> tāpaduḥkhatāṃ pṛcchati --- atha keti/ uttaraṃ ---
sarvasyeti/ sarvajanaprasiddhatvena tatsvarūpaprapañcam akṛtvā tāpaduḥkhatāpi
pariṇāmaduḥkhatāsamatayā prapañciteti/ saṃskāraduḥkhatāṃ pṛcchati --- keti/ uttaraṃ ---
sukheti/ sukhānubhavo hi saṃskāram ādhatte/ sa ca sukhasmaraṇaṃ tac ca rāgaṃ sa ca
manaḥkāyavacanaceṣṭāṃ sā ca puṇyāpuṇye tato vipākānubhavas tato vāsanety evam anāditeti/
atra ca sukhaduḥkhasaṃskārātiśayāt tatsmaraṇaṃ tasmāc ca rāgadveṣau tābhyāṃ karmāṇi
karmabhyo vipāka iti yojanā/ tad evaṃ duḥkhasrotaḥ prasṛtaṃ yoginam eva kliśnāti netaraṃ
pṛthagjanam ity āha --- evam idam anādīti/ itaraṃ tu triparvāṇas tāpā anuplavanta iti
saṃbandhaḥ/ ādhibhautikādhidaivikayos tāpayor bāhyatvenaikatvaṃ vivakṣitam/ citte vṛttir
asyā ity avidyā cittavṛttis tayā hātavya eva buddhīndriyaśarīrādau dārāpatyādau
cāhaṃkāramamakārānupātinam iti/ tad atra na samyagdarśanād anyat paritrāṇam astīty āha
--- tad evam iti/ <pb n="76"/> tad evam aupādhikaṃ viṣayasukhasya pariṇāmataḥ
saṃskāratas tāpasaṃyogāc ca duḥkhatvam abhidhāya svābhāvikam ādarśayati ---
guṇavṛttivirodhāc ceti/ vyācaṣṭe --- prakhyāpravṛttisthitirūpā buddhirūpeṇa pariṇatā
guṇāḥ sattvarajastamāṃsi parasparānugrahatantrāḥ śāntaṃ sukhātmakaṃ ghoraṃ duḥkhātmakaṃ
mūḍhaṃ viṣādātmakam eva pratyayaṃ sukhopabhogarūpam api triguṇam ārabhante/ na ca so 'pi
tādṛśapratyayarūpo+asya pariṇāmaḥ sthira ity āha --- calaṃ ca guṇavṛttam iti
kṣiprapariṇāmi cittam uktam/ nanv ekaḥ pratyayaḥ kathaṃ
parasparaviruddhaśāntaghoramūḍhatvāny ekadā pratipadyata ity ata āha --- rūpātiśayā
vṛttyatiśayāś ca paraspareṇa virudhyante/ rūpāṇi aṣṭau bhāvā dharmādayo vṛttayaḥ
sukhādyās tad iha dharmeṇa vipacyamānenādharmas tādṛśo virudhyate/ evaṃ
jñānavairāgyaiśvaryaiḥ sukhādibhiś ca tādṛśāny eva tadviparītāni virudhyante/ sāmānyāni
tv asamudācaradrupāṇy atiśayaiḥ samudācaradbhiḥ sahāvirodhāt pravartanta iti/ nanu
gṛhṇīma etat tathāpi viṣayasukhasya kutaḥ svābhāvikī duḥkhatety ata āha --- evam eta
iti/ upādānābhedād upādānātmakatvāc copādeyasyāpy abheda ity arthaḥ/ tat kim idānīm
ātyantikam eva tādātmyaṃ tathā ca buddhivyapadeśabhedau na kalpete ity ata āha ---
guṇapradhāneti/ sāmānyātmanā guṇabhāvo 'tiśayātmanā ca prādhānyam/ tasmād upādhitaḥ
svabhāvataś ca duḥkham eva sarvaṃ vivekina iti/ duḥkhaṃ ca heyaṃ prekṣāvatā/ na ca
tannidānahānam antareṇa tad dheyaṃ bhavitum arhati/ na cāparijñātaṃ nidānaṃ śakyaṃ hātum
iti mūlanidānam asya darśayati --- tad asyeti/ duḥkhasamudāyasya prabhava utpattir yatas
tadbījam ity arthaḥ/ taducchedahetuṃ darśayati --- tasyāś ceti/ idānīm asya śāstrasya
sarvānugrahārthaṃ pravṛttasya tadvidhenaiva śāstreṇa sādṛśyaṃ darśayati --- <pb n="77"/>
yatheti/ catvāro vyūhāḥ saṃkṣiptāvayavaracanā yasya tat tathoktam/ nanu duḥkhaṃ heyam
uktvā saṃsāraṃ heyam abhidadhataḥ kuto na virodha ity ata āha --- tatra duḥkhabahula
iti/ yatkṛtvāvidyā saṃsāraṃ karoti tad asyā avāntaravyāpāraṃ saṃsārahetum āha ---
pradhānapuruṣayor iti/ mokṣasvarūpam āha --- saṃyogasyeti/ mokṣopāyam āha --- hānopāya
iti/ kecit paśyanti, hātuḥ svarūpoccheda eva mokṣaḥ/ yathāhuḥ ---</p>
<p>"pradīpasyeva nirvāṇaṃ vimokṣas tasya cetasaḥ" iti/</p>
<p>anye tu savāsanakleśasamucchedād viśuddhavijñānotpāda eva mokṣa ity ācakṣate tān
pratyāha --- tatreti/ tatra hānaṃ tāvad dūṣayati --- hāne tasyeti/ na hi prekṣāvān
kaścid ātmocchedāya yatate/ nanu dṛśyante tīvragadonmūlitasakalasukhāṃ duḥkhamayīm iva
mūrtim udvahantaḥ svocchedāya yatamānāḥ/ satyam/ kecid eva te, na tv evaṃ saṃsāriṇo
vividhavicitradevādyānandabhogabhāginas te 'pi ca mokṣamāṇā dṛśyante tasmād
apuruṣārthatvaprasakter na hātuḥ svarūpocchedo mokṣo+abhyupeyaḥ/ astu tarhi hātuḥ
svarūpam upādeyam ity ata āha --- upādāne ca hetuvādaḥ/ upādāne hi kāryatvenānityatve
sati mokṣatvād eva cyaveta/ amṛtatvaṃ hi mokṣaḥ/ nāpi viśuddho vijñānasaṃtāno bhavaty
amṛtaḥ/ saṃtānibhyo vyatiriktasya saṃtānasya vastusato'bhāvāt/ saṃtānināṃ cānityatvāt/
tasmāt tathā yatitavyaṃ yathā śāśvatavādo bhavati/ tathā ca puruṣārthatāpavargasyety āha
--- ubhayapratyākhyāna iti/ tasmāt svarūpāvasthānam evātmano mokṣa iti/ etad eva
samyagdarśanam //2.15//</p>
</div>
<div n="2.16">
<quote type="basetext" ana="yosū" n="2.16">
<p>heyaṃ duḥkham anāgatam //2.16//</p>
</quote>
<p>tad etac chāstraṃ caturvyūham ity abhidhīyate --- heyaṃ duḥkham anāgatam/ anāgatam ity
atītavartamāne <pb n="78"/> vyavacchinne/ tatropapattim āha --- duḥkham atītam iti/ nanu
vartamānam upabhujyamānaṃ na bhogenātivāhitam iti kasmān na heyam ity ata āha ---
vartamānaṃ ceti/ sugamam //2.16//</p>
</div>
<div n="2.17">
<quote type="basetext" ana="yosū" n="2.17">
<p>draṣṭṛdṛśyayoḥ saṃyogo heyahetuḥ //2.17//</p>
</quote>
<p>heyam uktaṃ tasya nidānam ucyate --- draṣṭṛdṛśyayoḥ saṃyogo heyahetuḥ/ draṣṭuḥ svarūpam
āha --- draṣṭeti/ citicchāyāpattir eva buddher buddhipratisaṃveditvam udāsīnasyāpi
puṃsaḥ/ nanv etāvatāpi buddhir evānena dṛśyeta, na dṛśyerañ śabdādayo+atyantavyavahitā
ity ata āha --- dṛśyā buddhisattveti/ indriyapraṇālikayā buddhau śabdādyākāreṇa
pariṇatāyāṃ dṛśyāyāṃ bhavanti śabdādayo+api dharmā dṛśyā ity arthaḥ/ nanu tadākārāpattyā
buddhiḥ śabdādyākārā bhavatu puṃsas tu buddhisaṃbandhe+abhyupagamyamāne pariṇāmitvam
asaṃbandhe vā kathaṃ teṣāṃ buddhisattvopārūḍhānām api śabdādīnāṃ dṛśyatvam/ na hi
dṛśināsaṃspṛṣṭaṃ dṛśyaṃ dṛṣṭam ity ata āha --- tad etad dṛśyam iti/ prapañcitam idam
asmābhiḥ prathamapāda eva yathā cityāsaṃpṛktam api buddhisattvam atyantasvacchatayā
citibimbodgrāhitayā samāpannacaitanyam iva śabdādy anubhavatīti/ ata eva ca
śabdādyākārapariṇatabuddhisattvopanītāñ śabdādīn bhuñjānaḥ svāmī bhavati draṣṭā tādṛśaṃ
cāsya buddhisattvaṃ svaṃ bhavati/ tad etad buddhisattvaṃ śabdādyākāravad dṛśyam
ayaskāntamaṇikalpaṃ puruṣasya svaṃ bhavati dṛśirūpasya svāminaḥ/ kasmāt,
anubhavakarmaviṣayatām āpannaṃ yataḥ/ anubhavo bhogaḥ puruṣasya karma kriyā tadviṣayatāṃ
bhujyamānatām āpannaṃ yasmād ataḥ svaṃ bhavati/ nanu svayaṃprakāśaṃ buddhisattvaṃ katham
anubhavaviṣaya ity ata āha --- anyasvarūpeṇeti/ yadi hi caitanyarūpaṃ vastuto <pb n="79"
/> buddhisattvaṃ syād bhavet svayaṃprakāśaṃ kiṃ tu svaṃ caitanyād anyaj jaḍarūpaṃ tena
pratilabdhātmakaṃ tasmāt tadanubhavaviṣayaḥ/ nanu yasya hi yatra kiṃcid āyatate tat
tadadhīnam/ na ca buddhisattvasya puruṣam udāsīnaṃ prati kiṃcid āyatata iti kathaṃ
tattantram/ tathā ca na tasya karmety ata āha --- svatantram api parārthatvāt
puruṣārthatvāt paratantraṃ puruṣatantram/ nanv ayaṃ dṛgdarśanaśaktyoḥ saṃbandhaḥ
svābhāviko vā syān naimittiko vā/ svābhāvikatve saṃbandhinor nityatvād aśakyocchedaḥ
saṃbandhas tathā ca saṃsāranityatvam/ naimittikatve tu kleśakarmatadvāsanānām
antaḥkaraṇavṛttitayā saty antaḥkaraṇe bhāvād antaḥkaraṇasya ca tannimittatve
parasparāśrayaprasaṅgād anāditvasya ca sargādāv asaṃbhavād anutpāda eva saṃsārasya syāt/
yathoktam ---</p>
<p>"pumān akartā yeṣāṃ tu teṣām api guṇaiḥ kriyā/ katham ādau bhavet tatra karma tāvan na
vidyate// mithyājñānaṃ na tatrāsti rāgadveṣādayo+api vā/ manovṛttir hi sarveṣāṃ na
cotpannaṃ manas tadā//"</p>
<p>iti śaṅkām apanayati --- tayor dṛgdarśanaśaktyor anādir arthakṛtaḥ saṃyogo heyahetuḥ/
satyam/ na svābhāvikaḥ saṃbandho naimittikas tu/ na caivam ādimān
anādinimittaprabhavatayā tasyāpy anāditvāt/ kleśakarmatadvāsanāsaṃtānaś cāyam anādiḥ
pratisargāvasthāyāṃ ca sahāntaḥkaraṇena pradhānasāmyam upagato+api sargādau punas tādṛg
eva prādurbhavati varṣāpāya ivodbhijjabhedo mṛdbhāvam upagato+api punar varṣāsu
pūrvarūpa ity asakṛd āveditam/ prāgbhāvitayā saṃyogasyāvidyā kāraṇaṃ sthitihetutayā
puruṣārthaḥ kāraṇaṃ tadvaśena tasya sthites tad idam uktam arthakṛta iti/ tathā coktaṃ
pañcaśikhena tatsaṃyogo buddhisaṃyogaḥ sa eva hetur duḥkhasya, tasya vivarjanāt syād
ayam ātyantiko duḥkhapratīkāraḥ/ arthāt tadaparivarjane duḥkham ity uktaṃ bhavati/
tatraivātyantaprasiddhaṃ nidarśanam āha --- tadyatheti/ pādatrāṇam upānat/ <pb n="80"/>
syād etat/ guṇasaṃyogas tāpahetur ity ucyamāne guṇānāṃ tāpakatvam abhyupetam/ na ca
tapikriyāyā asty āder iva kartṛstho bhāvo yena tapyam anyan nāpekṣeta/ na cāsyās
tapyatayā puruṣaḥ karma tasyāpariṇāmitayā kriyājanitaphalaśālitvāyogāt/ tasmāt tapes
tapyavyāptasya tannivṛttau nivṛttim avagacchāmo jvalanaviraheṇeva dhūmābhāvam ity ata
āha --- atrāpi tāpakasyeti/ guṇānām eva tapyatāpakabhāvas tatra mṛdutvāt pādatalavat
sattvaṃ tapyaṃ rajas tu tīvratayā tāpakam/ pṛcchati --- kasmāt sattvam eva tapyaṃ na tu
puruṣaḥ/ uttaram --- tapikriyāyā iti/ tat kim idānīṃ puruṣo na tapyate/ tathā
cācetanasyāstu sattvasya tāpaḥ kiṃ naś chinnam ity ata āha --- darśitaviṣayatvāt sattve
tu tapyamāne tadākārānurodhī puruṣo+apy anutapyata iti/ darśitaviṣayatvam anutāpahetus
tac ca prāg vyākhyātam //2.17//</p>
</div>
<div n="2.18">
<quote type="basetext" ana="yosū" n="2.18">
<p>prakāśakriyāsthitiśīlaṃ bhūtendriyātmakaṃ bhogāpavargārthaṃ dṛśyam //2.18//</p>
</quote>
<p>prakāśakriyāsthitiśīlaṃ bhūtendriyātmakaṃ bhogāpavargārthaṃ dṛśyam/ vyācaṣṭe ---
prakāśeti/ sattvasya hi bhāgaḥ prakāśas tāmasena bhāgena dainyena vā rājasena vā
duḥkhenānurajyate/ evaṃ rājasādiṣv api draṣṭavyam/ tad idam uktam ---
parasparoparaktapravibhāgā iti/ puruṣeṇa saha saṃyogaviyogadharmāṇaḥ/ yathāmnāyate
---</p>
<p>"ajām ekāṃ lohitaśuklakṛṣṇāṃ bahvīḥ prajāḥ sṛjamānāṃ sarūpāḥ/ ajo hy eko
juṣamāṇo+anuśete jahāty enāṃ bhuktabhogām ajo+anyaḥ" <ref cRef="">taittirīyāraṇyakam 6.10</ref> iti//</p>
<p>itaretaropāśrayeṇopārjitā mūrtiḥ pṛthivyādirūpā yais te tathoktāḥ/ syād etat sattvena
śāntapratyaye janayitavye rajastamasor api sattvāṅgatvena tatra hetubhāvād asti
sāmarthyam iti yadāpi ca rajastamasor aṅgitvaṃ tadāpi śānta eva pratyaya <pb n="81"/>
udīyeta na ghoro mūḍho vā sattvaprādhānya ivety ata āha --- parasparāṅgāṅgitve+apy
asaṃbhinnaśaktipravibhāgāḥ/ bhavatu śānte pratyaye janayitavye rajastamasor aṅgabhāvas
tathāpi naiṣāṃ śaktayaḥ saṃkīryante kāryāsaṃkaronneyo hi śaktīnām asaṃkaraḥ/ asaṃkīrṇena
ca samudācaratā rūpeṇa śāntaghoramūḍharūpāṇi kāryāṇi dṛśyanta iti siddhaṃ śaktīnām
asaṃbheda iti/ syād etat/ asaṃbhedaś cec chaktīnāṃ na saṃbhūyakāritvaṃ guṇānām/ na jātu
bhinnaśaktīnāṃ saṃbhūyakāritvaṃ dṛṣṭam/ na hi tantumṛtpiṇḍavīraṇādīni ghaṭādīn saṃbhūya
kurvata ity ata āha --- tulyajātīyātulyajātīyaśaktibhedānupātinaḥ/ yady api tulyajātīya
upādānaśaktir nānyatra sahakāriśaktis tv atulyajātīye/ paṭe tu janayitavye na vīraṇānām
asti sahakāriśaktir apīti na tais tantūnāṃ saṃbhūyakāriteti bhāvaḥ/
tulyajātīyātulyajātīyeṣu śakyeṣu ye śaktibhedās tān anupatituṃ śīlaṃ yeṣāṃ te tathoktāḥ/
pradhānavelāyām iti/ divyaśarīre janayitavye sattvaguṇaḥ pradhānam/ aṅge rajastamasī/
evaṃ manuṣyaśarīre janayitavye rajaḥ pradhānam aṅge sattvatamasī/ evaṃ tiryakśarīre
janayitavye tamaḥ pradhānam aṅge sattvarajasī/ tenaite guṇāḥ pradhānatvavelāyām
upadarśitasaṃnidhānāḥ kāryopajananaṃ pratyudbhūtavṛttaya ity arthaḥ/ pradhānaśabdaś ca
bhāvapradhānaḥ/ yathā "dvyekayor dvivacanaikavacane" <ref cRef="">pāṇinisūtram 1.4.22</ref> ity atra
dvitvaikatvayor iti/ anyathā dvyekeṣv iti syāt/ nanu tadā pradhānam udbhūtatayā śakyam
astīti vaktum anudbhūtānāṃ tu tadaṅgānāṃ sadbhāve kiṃ pramāṇam ity ata āha ---
guṇatve+api ceti/ yady api nodbhūtās tathāpi guṇānām avivekitvāt saṃbhūyakāritvāc ca
vyāpāramātreṇa sahakāritayā pradhāne+antarṇītaṃ sad anumitam astitvaṃ yeṣāṃ te
tathoktāḥ/ nanu santu guṇāḥ saṃbhūyakāriṇaḥ samarthāḥ kasmāt punaḥ kurvanti na hi
samartham ity eva kāryaṃ janayati/ mā bhūd asya kāryopajananaṃ prati virāma ity ata āha
--- puruṣārthakartavyatayeti/ tato nirvartitanikhilapuruṣārthānāṃ guṇānāṃ uparamaḥ
kāryānārambhaṇam ity uktaṃ bhavati/ nanu puruṣasyānupakurvataḥ kathaṃ puruṣārthena
prayujyata ity ata āha --- saṃnidhimātreti/ nanu dharmādharmalakṣaṇam eva nimittaṃ
prayojakaṃ <pb n="82"/> guṇānāṃ tat kim ucyate puruṣārthaprayuktā ity ata āha ---
pratyayam antareṇeti/ ekatamasya sattvasya rajasas tamaso vā pradhānasya svakārye
pravṛttasya vṛttim itare pratyayaṃ nimittaṃ dharmādikaṃ vinaivānuvartamānāḥ/ yathā ca
vakṣyati --- "nimittam aprayojakaṃ prakṛtīnāṃ varaṇabhedas tu tataḥ kṣetrikavat"
<ref cRef="">yogasūtram 4.3</ref> iti/ ete guṇāḥ pradhānaśabdavācyā bhavantīti saṃbandhaḥ/ pradhīyata
ādhīyate viśvaṃ kāryam ebhir iti vyutpattyaitad dṛśyam ucyate/ tad evaṃ guṇānāṃ śīlam
abhidhāya tasya kāryam āha --- tad etad iti/ satkāryavādasiddhau yad yadātmakaṃ tat tena
rūpeṇa pariṇamata iti bhūtendriyātmakatvaṃ dīpayati --- bhūtabhāvenetyādinā/
bhogāpavargārtham iti sūtrāvayavam avatārayati --- tat tu nāprayojanam api tu prayojanam
urarīkṛtya pravartate/ bhogaṃ vivṛṇoti --- tatreti/ sukhaduḥkhe hi triguṇāyā buddheḥ
svarūpe tasyās tathātvena pariṇāmāt tathāpi guṇagatatayāvadhāraṇe na bhoga ity ata āha
--- avibhāgāpannam iti/ etac cāsakṛd vivecitam/ apavargaṃ vivṛṇoti --- bhoktur iti/
apavṛjyate+anenety apavargaḥ/ prayojanāntarasyābhāvam āha --- dvayor iti/ tathā coktaṃ
pañcaśikhena, --- ayaṃ tu khalv iti/ nanu vastuto bhogāpavargau buddhikṛtau
buddhivartinau ca kathaṃ tadakāraṇe tadandhikaraṇe ca puruṣe vyapadiśyete ity ata āha
--- tāv etāv iti/ bhoktṛtvaṃ ca puruṣasyopapāditam agre <pb n="83"/> ca vakṣyate/
paramārthatas tu --- buddher eva puruṣārthāparisamāptir iti/ etena bhogāpavargayoḥ
puruṣasaṃbandhitvakathanamārgeṇa grahaṇādayo+api puruṣasaṃbandhino veditavyāḥ/ tatra
svarūpamātreṇārthajñānaṃ grahaṇaṃ, tatra smṛtir dhāraṇaṃ, tadgatānāṃ viśeṣāṇām ūhanam
ūhaḥ, samāropitānāṃ ca yuktyāpanayo+apohaḥ/ tābhyām evohāpohābhyāṃ tadavadhāraṇaṃ
tattvajñānam/ tattvāvadhāraṇapūrvaṃ hānopādānajñānam abhiniveśaḥ //2.18//</p>
</div>
<div n="2.19">
<quote type="basetext" ana="yosū" n="2.19">
<p>viśeṣāviśeṣaliṅgamātrāliṅgāni guṇaparvāṇi //2.19//</p>
</quote>
<p>dṛśyānāṃ guṇānāṃ svarūpabhedāvadhāraṇārtham idam ārabhyate ---
viśeṣāviśeṣaliṅgamātrāliṅgāni guṇaparvāṇi/ yeṣām aviśeṣāṇāṃ
śāntaghoramūḍhalakṣaṇaviśeṣarahitānāṃ ye viśeṣā vikārā eva na tu tattvāntaraprakṛtayas
teṣāṃ tān āha --- tatrākāśeti/ utpādakramānurūpa evopanyāsakramaḥ/
asmitālakṣaṇasyāviśeṣasya sattvapradhānasya buddhīndriyāṇi viśeṣāḥ/ rājasasya
karmendiyāṇi/ manas tūbhayātmakam ubhayapradhānasyeti mantavyam/ atra ca pañcatanmātrāṇi
buddhikāraṇakāny aviśeṣatvād asmitāvad iti/ vikārahetutvaṃ cāviśeṣatvaṃ tanmātreṣu
cāsmitāyāṃ cāviśiṣṭam/ saṃkalayya viśeṣān parigaṇayati --- guṇānām eṣa iti/ aviśeṣān api
gaṇayati --- ṣaḍ iti/ saṃkalayyodāharati --- tadyatheti/ viśiṣṭaṃ hy aparaṃ pareṇeti
gandha ātmanā pañcalakṣaṇo rasa ātmanā caturlakṣaṇo rūpam ātmanā trilakṣaṇaṃ <pb n="84"
/> sparśa ātmanā dvilakṣaṇaḥ śabdaḥ śabdalakṣaṇa eveti/ kasya punar amī ṣaḍaviśeṣāḥ
kāryam ity ata āha --- ete sattāmātrasyātmana iti/ puruṣārthakriyākṣamaṃ sat tasya
bhāvaḥ sattā tanmātraṃ tan mahattattvam/ yāvatī kācit puruṣārthakriyā
śabdādibhogalakṣaṇā sattvapuruṣānyatākhyātilakṣaṇā vāsti sā sarvā mahati buddhau
samāpyata ity arthaḥ/ ātmana iti svarūpopadarśanena tucchatvaṃ niṣedhati/ prakṛter ayam
ādyaḥ pariṇāmo vāstavo na tu tadvivarta iti yāvat/ yat tatparaṃ viprakṛṣṭakālam
aviśeṣebhyas tadapekṣayā saṃnikṛṣṭakālebhyo liṅgamātraṃ mahattattvaṃ tasminn ete
ṣaḍaviśeṣāḥ sattāmātre mahaty ātmany avasthāya satkāryavādasiddher vivṛddhikāṣṭhām
anubhavanti prāpnuvanti/ ye punar aviśeṣāṇāṃ viśeṣapariṇāmās teṣāṃ ca
dharmalakṣaṇāvasthāḥ pariṇāmā iti/ seyam eṣāṃ vivṛddhikāṣṭhā pariṇāmakāṣṭheti/ tad evam
utpattikramam abhidhāya pralayakramam āha --- pratisaṃsṛjyamānāḥ pralīyamānāḥ svātmani
līnaviśeṣā aviśeṣās tasminn eva sattāmātre mahaty ātmany avasthāya vilīya sahaiva mahatā
te 'viśeṣā avyaktam anyatra layaṃ na gacchatīty aliṅgaṃ pratiyanti/ tasyaiva viśeṣaṇaṃ
niḥsattāsattaṃ sattā puruṣārthakriyākṣamatvam, asattā tucchatā niṣkrāntaṃ sattāyā
asattāyāś ca yat tat tathoktam/ etad uktaṃ bhavati --- sattvarajastamasāṃ sāmyāvasthā na
kvacit puruṣārtha upayujyata iti na satī nāpi gaganakamalinīva tucchasvabhāvā tena
nāsaty apīti/ syād etat/ avyaktāvasthāyām apy asti mahadādi tadātmanā, na hi sato vināśo
vināśe vā na punarutpādo na hy asata utpāda iti mahadādisadbhāvāt puruṣārthakriyā
pravarteta tat kathaṃ niḥsattvam avyaktam ity ata āha --- niḥsadasad iti/ niṣkrāntaṃ
kāraṇaṃ sataḥ kāryāt/ yady api kāraṇāvasthāyāṃ sad eva śaktyātmanā kāryaṃ tathāpi
svocitām arthakriyām akurvad asad ity uktam/ na caitat kāraṇaṃ śaśaviṣāṇāyamānakāryam
ity āha --- nirasad iti/ niṣkrāntam asatas tuccharūpāt kāryāt tathā sati hi
vyomāravindam ivāsmān na <pb n="85"/> kāryam utpadyeteti bhāvaḥ/ pratisargam uktam
upasaṃharati --- eṣa teṣām iti/ eṣa ity anantaroktāt pūrvasya parāmarśaḥ/
liṅgamātrādyavasthāḥ puruṣārthakṛtatvād anityā aliṅgāvasthā tu puruṣārthenākṛtatvān
nityety atra hetum āha --- aliṅgāvasthāyām iti/ kasmāt punar na puruṣārtho hetur ity ata
āha --- nāliṅgāvasthāyām iti/ bhavatinā viṣayeṇa viṣayijñānam upalakṣayati/ etad uktaṃ
bhavati --- evaṃ hi puruṣārthatā kāraṇam aliṅgāvasthāyāṃ jñāyeta/ yady aliṅgāvasthā
śabdādyupabhogaṃ vā sattvapuruṣānyatākhyātiṃ vā puruṣārthaṃ nirvartayet tannirvartane hi
na sāmyāvasthā syāt/ tasmāt puruṣārthakāraṇatvam asyāṃ na jñāyata iti nāsyāḥ
puruṣārthatā hetuḥ/ upasaṃharati --- nāsāv iti/ itis tasmādarthe/ anityām avasthām āha
--- trayāṇāṃ liṅgamātrāviśeṣaviśeṣāṇām iti/ parvasvarūpaṃ darśayitvā guṇasvarūpam āha
--- guṇās tv iti/ nidarśanam āha --- yathā devadatta iti/ yatrātyantabhinnānāṃ gavām
upacayāpacayau devadattopacayāpacayahetū tatra kaiva kathā guṇebhyo bhinnābhinnānāṃ
vyaktīnām upajanāpāyayor ity arthaḥ/ nanu sargakramaḥ kim aniyato nety āha ---
liṅgamātram iti/ na khalu nyagrodhadhānā ahnāyaiva nyagrodhaśākhinaṃ
sāndraśādvaladalajaṭilaśākhākāṇḍanipītamārtaṇḍacaṇḍātapamaṇḍalam <pb n="86"/> ārabhante
kiṃ tu kṣitisalilatejaḥsaṃparkāt paramparayopajāyamānāṅkurapatrakāṇḍanālādikrameṇa/ evam
ihāpi yuktyāgamasiddhaḥ krama āstheya iti/ kathaṃ bhūtendriyāṇy aviśeṣasaṃsṛṣṭānīty ata
āha --- tathā coktaṃ purastād idam eva sūtraṃ prathamaṃ vyācakṣāṇaiḥ/ atha viśeṣāṇāṃ
kasmān na tattvāntarapariṇāma ukta ity ata āha --- na viśeṣebhya iti/ tat kim idānīm
apariṇāmina eva viśeṣās tathā ca nityāḥ prasajyerann ity ata āha --- teṣāṃ tv iti //2.19//</p>
</div>
<div n="2.20">
<quote type="basetext" ana="yosū" n="2.20">
<p>draṣṭā dṛśimātraḥ śuddho+api pratyayānupaśyaḥ //2.20//</p>
</quote>
<p>vyākhyātaṃ dṛśyaṃ draṣṭuḥ svarūpāvadhāraṇārtham idam ārabhyate --- draṣṭā dṛśimātraḥ
śuddho+api pratyayānupaśyaḥ/ vyācaṣṭe --- dṛśimātra iti/ viśeṣaṇāni dharmās tair
aparāmṛṣṭā/ tad anena mātragrahaṇasya tātparyaṃ darśitam/ syād etat/ yadi
sarvaviśeṣaṇarahitā dṛkśaktir na tarhi śabdādayo dṛśyeran/ na hi dṛśināsaṃspṛṣṭaṃ dṛśyaṃ
bhavatīty ata āha --- sa puruṣa iti/ buddhidarpaṇe puruṣapratibimbasaṃkrāntir eva
buddhipratisaṃveditvaṃ puṃsaḥ/ tathā ca dṛśicchāyāpannayā buddhyā saṃsṛṣṭāḥ śabdādayo
bhavanti dṛśyā ity arthaḥ/ syād etat/ pāramārthikam eva buddhicaitanyayoḥ kasmād aikyaṃ
nopeyate kim anayā tacchāyāpattyety ata āha --- sa buddher na sarūpa iti/ tathāsarūpasya
tacchāyāpattir api durghaṭety ata āha --- nātyantaṃ virūpa iti/ tatra sārūpyaṃ niṣedhati
--- na tāvad iti/ hetuṃ pṛcchati --- kasmāt/ sahetukaṃ vairūpye hetum āha --- jñāteti/
pariṇāminī buddhir yasmāt tasmād virūpā/ yadā khalv iyaṃ śabdādyākārā bhavati tadā jñāto
'syāḥ śabdādilakṣaṇo bhavati viṣayas tadanākāratve tv ajñātas tathā ca <pb n="87"/>
kadācid eva tadākāratāṃ dadhatī pariṇāminīti/ prayogaś ca bhavati --- buddhiḥ pariṇāminī
jñātājñātaviṣayatvāc chrotrādivad iti/ tadvaidharmyaṃ puruṣasya tadviparītād dhetoḥ
sidhyatīty āha --- sadeti/ syād etat/ sadājñātaviṣayaś cet puruṣo na tarhi kevalī syād
ity āśayavān pṛcchati --- kasmād iti/ uttaram --- na hi buddhiś ca nāmeti/
buddhyagrahaṇayor asti sahasaṃbhavo nirodhāvasthāyām ata ukta virodhasūcanāya
puruṣaviṣayaś ceti/ tenādyaś cakāro buddhiṃ viṣayatvena samuccinoti/ pariśiṣṭau tu
virodhadyotakau cakārāv iti/ prayogas tu puruṣo+apariṇāmī
sadāsaṃprajñātavyutthānāvasthayor jñātaviṣayatvāt/ yas tu pariṇāmī nāsau sadājñātaviṣayo
yathā śrotrādir iti vyatirekī hetuḥ/ aparam api vaidharmyam āha --- kiṃ ca parārtheti/
buddhiḥ khalu kleśakarmavāsanādibhir viṣayendriyādibhiś ca saṃhatya puruṣārtham
abhinirvartayantī parārthā/ prayogaś ca parārthā buddhiḥ saṃhatyakāritvāc
chayanāsanābhyaṅgavad iti/ puruṣas tu na tathety āha --- svārthaḥ puruṣa iti/ sarvaṃ
puruṣāya kalpate/ puruṣas tu na kasmaicid ity arthaḥ/ vaidharmyāntaram āha --- sarveti/
sarvān arthāñ śāntaghoramūḍhāṃs tadākārapariṇatā buddhir adhyavasyati sattvarajastamasāṃ
caite pariṇāmā iti siddhā triguṇā buddhir iti/ na caivaṃ puruṣa ity āha --- guṇānām iti/
tatpratibimbitaḥ paśyati na tu tadākārapariṇata ity arthaḥ/ upasaṃharati --- ata iti/
astu tarhi virūpa iti/ nātyantaṃ virūpaḥ kasmād yataḥ śuddho+api <pb n="88"/>
pratyayānupaśyaḥ/ yathā caitat tathoktaṃ "vṛttisārūpyam itaratra" <ref cRef="">yogasūtram 1.4</ref> ity
atra/ tathā coktaṃ pañcaśikhenāpariṇāminī hi bhoktṛśaktir ātmā/ ata eva buddhāv
apratisaṃkramā ca pariṇāmini buddhirūpe 'rthe saṃkrānteva tadvṛttiṃ buddhivṛttim
anupatati/ nanv asaṃkrāntā kathaṃ saṃkrānteva kathaṃ vā vṛttiṃ vinānupatatīty ata āha
--- tasyāś ceti/ prāptaś caitanyopagraha uparāgo yena rūpeṇa tat tathā
prāptacaitanyopagrahaṃ rūpaṃ yasyāḥ sā tathoktā/ etad uktaṃ bhavati --- yathā nirmale
jale 'saṃkrānto+api candramāḥ saṃkrāntapratibimbatayā saṃkrānta iva, evam atrāpy
asaṃkrāntāpi saṃkrāntapratibimbā citiśaktiḥ saṃkrānteva/ tena buddhyātmatvam āpannā
buddhivṛttim anupatatīti/ tad anenānupaśya iti vyākhyātaṃ tām anukāreṇa paśyatīty
anupaśya iti //2.20//</p>
</div>
<div n="2.21">
<quote type="basetext" ana="yosū" n="2.21">
<p>tadartha eva dṛśyasyātmā //2.21//</p>
</quote>
<p>draṣṭṛdṛśyayoḥ svarūpam uktvā svasvāmilakṣaṇasaṃbandhāṅgaṃ dṛśyasya draṣṭrarthatvam āha
--- tadartha eva dṛśyasyātmā/ vyācaṣṭe --- dṛśirūpasya puruṣasya bhoktuḥ karmarūpatāṃ
bhogyatām āpannaṃ dṛśyam iti tasmāt tadartha eva draṣṭrartha eva dṛśyasyātmā bhavati na
tu dṛśyārthaḥ/ nanu nātmātmārtha ity ata āha --- svarūpaṃ bhavatīti/ etad uktaṃ bhavati
--- sukhaduḥkhātmakaṃ dṛśyaṃ bhogyam/ sukhaduḥkhe cānukūlayitṛpratikūlayitṛṇī tattvena
tadarthe eva vyavatiṣṭhete/ viṣayā api hi śabdādayas tādātmyād eva cānukūlayitāraḥ
pratikūlayitāraś ca/ na cātmaivaiṣām anukūlanīyaḥ pratikūlanīyaś ca svātmani
vṛttivirodhād ataḥ pāriśeṣyāc citiśaktir evānukūlanīyā pratikūlanīyā ca/ tasmāt
tadartham eva dṛśyaṃ na tu dṛśyārtham/ ataś ca tadartha eva dṛśyasyātmā na dṛśyārtho yat
svarūpam asya yāvat puruṣārtham anuvartate/ nirvartite ca puruṣārthe nivartata ity āha
--- svarūpam iti/ svarūpaṃ tu dṛśyasya jaḍaṃ pararūpeṇātmarūpeṇa caitanyena
pratilabdhātmakam <pb n="89"/> anubhūtasvarūpaṃ bhogāpavargārthatāyāṃ kṛtāyāṃ puruṣeṇa
na dṛśyate/ bhogaḥ sukhādyākāraḥ śabdādyanubhavo 'pavargaḥ sattvapuruṣānyatānubhavas tac
caitad ubhayam apy ājānato jaḍāyā buddheḥ puruṣacchāyāpattyeti puruṣasyaiva/ tathā ca
puruṣabhogāpavargayoḥ kṛtayor dṛśyasya bhogāpavargārthatā samāpyata iti
bhogāpavargārthatāyāṃ kṛtāyām ity uktam/ atrāntare codayati --- svarūpahānād iti/
pariharati --- na tu vinaśyatīti //2.21//</p>
</div>
<div n="2.22">
<quote type="basetext" ana="yosū" n="2.22">
<p>kṛtārthaṃ prati naṣṭam apy anaṣṭaṃ tadanyasādhāraṇatvāt //2.22//</p>
</quote>
<p>nanv atyantānupalabhyaṃ kathaṃ na vinaśyatīty āśayavān pṛcchati --- kasmād iti/
sūtreṇottaram āha --- kṛtārthaṃ prati naṣṭam apy anaṣṭaṃ tadanyasādhāraṇatvāt/
kṛto+artho yasya puruṣasya sa tathā/ taṃ prati naṣṭam apy anaṣṭaṃ tad dṛśyaṃ kutaḥ
sarvān puruṣān kuśalān akuśalān prati sādhāraṇatvāt/ vyācaṣṭe --- kṛtārtham ekam iti/
nāśo 'darśanam/ anaṣṭaṃ tu dṛśyam anyapuruṣasādhāraṇatvāt/ tasmād dṛśyāt parasyātmanaś
caitanyaṃ rūpaṃ tena tad iha śrutismṛtītihāsapurāṇaprasiddham avyaktam anavayavam ekam
anāśrayaṃ vyāpi nityaṃ viśvakāryaśaktimat/ yady api kuśalena taṃ prati kṛtakāryaṃ na
dṛśyate tathāpy akuśalena dṛśyamānaṃ na nāsti/ na hi rūpam andhena na dṛśyata iti
cakṣuṣmatāpi dṛśyamānam abhāvaprāptaṃ bhavati/ na ca pradhānavad eka eva puruṣas
tannānātvasya janmamaraṇasukhaduḥkhopabhogamuktisaṃsāravyavasthayā siddheḥ/
ekatvaśrutīnāṃ ca pramāṇāntaravirodhāt kathaṃcid deśakālavibhāgābhāvena bhaktyāpy
upapatteḥ/ prakṛtyekatvapuruṣanānātvayoś ca śrutyaiva sākṣāt pratipādanāt/ <pb n="90"
/></p>
<p>"ajām ekāṃ lohitaśuklakṛṣṇāṃ bahvīḥ prajāḥ sṛjamānāṃ sarūpāḥ/ ajo hy eko
juṣamāṇo+anuśete jahāty enāṃ bhuktabhogām ajo+anyaḥ" <ref cRef="">taittirīyāraṇyakam 6.10</ref> iti
śrutiḥ/</p>
<p>asyā eva śruteś cānena sūtreṇārtho+anūdita iti/ yato dṛśyaṃ naṣṭam apy anaṣṭaṃ
puruṣāntaraṃ praty asti ato dṛgdarśanaśaktyor nityatvād anādiḥ saṃyogo vyākhyātaḥ/
atraivāgaminām anumatim āha --- tathā coktam iti/ dharmiṇāṃ guṇānām ātmabhir
anādisaṃyogād dharmamātrāṇāṃ mahadādīnām apy anādiḥ saṃyoga iti/ ekaikasya mahadādeḥ
saṃyogo+anādir apy anitya eva yady api tathāpi sarveṣāṃ mahadādīnāṃ nityaḥ
puruṣāntarāṇāṃ sādhāraṇatvād ata uktaṃ dharmamātrāṇām iti/ mātragrahaṇena vyāptiṃ
gamayati/ ata etad bhavati --- yady apy ekasya mahataḥ saṃyogo+atītatām āpannas tathāpi
mahadantarasya puruṣāntareṇa saṃyogo nātīta iti nitya uktaḥ //2.22//</p>
</div>
<div n="2.23">
<quote type="basetext" ana="yosū" n="2.23">
<p>svasvāmiśaktyoḥ svarūpopalabdhihetuḥ saṃyogaḥ //2.23//</p>
</quote>
<p>tad evaṃ tādarthye saṃyogakāraṇa ukte prāsaṅgike pradhānanityatve
saṃyogasāmānyanityatve hetau cokte saṃyogasya yat svarūpam asādhāraṇo viśeṣa iti yāvat
tadabhidhitsayedaṃ sūtraṃ pravavṛte --- svasvāmiśaktyoḥ svarūpopalabdhihetuḥ saṃyogaḥ/
yato dṛśyaṃ tadartham atas tajjanitam upakāraṃ bhajamānaḥ puruṣas tasya svāmī bhavati/
bhavati ca tad dṛśyam asya svaṃ sa cānayoḥ saṃyogaḥ śaktimātreṇa vyavasthitas
tatsvarūpopalabdhihetus tad etad bhāṣyam avadyotayati --- puruṣaḥ svāmī yogyatāmātreṇa
dṛśyena svena yogyatayaiva darśanārthaṃ saṃyuktaḥ/ śeṣaṃ sugamam/ syād etat/ draṣṭuḥ
svarūpopalabdhir apavṛjyate+anenety apavarga ukto na ca mokṣaḥ sādhanavāṃs tathā saty
ayaṃ mokṣatvād eva cyavetety ata āha --- darśanakāryāvasāno buddhiviśeṣeṇa saha
puruṣaviśeṣasya saṃyoga iti darśanaṃ viyogakāraṇam <pb n="91"/> uktam/ kathaṃ punar
darśanakāryāvasānatvaṃ saṃyogasyety ata āha --- darśanam iti/ tataḥ kim ity ata āha ---
adarśanam avidyā saṃyoganimittam ity uktam/ uktam arthaṃ spaṣṭayati --- nātreti/ nanu
darśanam adarśanaṃ virodhi nivartayatu bandhasya kuto nivṛttir ity ata āha ---
darśanasyeti/ buddhyādiviviktasyātmanaḥ svarūpāvasthānaṃ mokṣa ukto na tasya sādhanaṃ
darśanam api tv adarśananivṛtter ity arthaḥ/ asādhāraṇaṃ saṃyogahetum adarśanaviśeṣaṃ
grahītum adarśanamātraṃ vikalpayati --- kiṃ cedam iti/ paryudāsaṃ gṛhītvāha --- kiṃ
guṇānām adhikāraḥ kāryārambhaṇasāmarthyaṃ tato hi saṃyogaḥ saṃsārahetur upajāyate/
prasajyapratiṣedhaṃ gṛhītvā dvitīyaṃ vikalpam āha --- āhosvid iti/ darśito viṣayaḥ
śabdādiḥ sattvapuruṣānyatā ca yena cittena tasya tadviṣayasyānutpādaḥ/ etad eva
sphorayati --- svasmin dṛśye śabdādau sattvapuruṣānyatāyāṃ ceti/ tāvad eva pradhānaṃ
viceṣṭate na yāvad dvividhaṃ darśanam abhinirvartayati/ niṣpāditobhayadarśanaṃ tu
nivartata iti/ paryudāsa eva tṛtīyaṃ vikalpam āha --- kim arthavattā guṇānām/
satkāryavādasiddhau hi bhāvināv api bhogāpavargārthāv avyapadeśyatayā sta ity arthaḥ/
paryudāsa eva caturthaṃ vikalpam āha --- athāvidyā pratisargakāle svacittena saha
niruddhā pradhānasāmyam āgatā vāsanārūpeṇa svacittotpattibījam/ tena darśanād
anyāvidyāvāsanaivādarśanam uktā/ paryudāsa eva pañcamaṃ vikalpam āha --- kiṃ
sthitisaṃskārasya pradhānavartinaḥ sāmyapariṇāmaparamparāvahinaḥ kṣaye gatir
mahadādivikārārambhas taddhetuḥ saṃskāraḥ pradhānasya gatisaṃskāras tasyābhivyaktiḥ <pb
n="92"/> kāryonmukhatvam/ tadubhayasaṃskārasadbhāve matāntarānumatim āha --- yatredam
uktam aikāntikatvaṃ vyāsedhadbhiḥ, pradhīyate janyate vikārajātam aneneti pradhānaṃ tac
cet sthityaiva varteta na kadācid gatyā tato vikārākaraṇān na pradhīyate tena kiṃcid ity
apradhānaṃ syāt/ atha gatyaiva varteta na kadācid api sthityā tatrāha --- tathā
gatyaiveti/ kvacit pāṭhaḥ "sthityai gatyai" iti/ tādarthye caturthī, evakāraś ca
draṣṭavyaḥ/ sthityai cen na varteta na kvacid vikāro vinaśyet/ tathā ca bhāvasya
sato+avināśino notpattir apīti vikāratvād eva cyaveta/ evaṃ ca na pradhīyate+atra kiṃcid
ity apradhānaṃ syāt tad ubhayathā sthityā gatyā cāsya vṛttiḥ pradhānavyavahāraṃ labhate
nānyathaikāntābhyupagame/ na kevalaṃ pradhāne kāraṇāntareṣv api
parabrahmatanmāyāparamāṇvādiṣu kalpiteṣu samānaś carco vicāraḥ/ tāny api hi sthityaiva
vartamānāni vikārākaraṇād akāraṇāni syuḥ, gatyaiva vartamānāni vikāranityatvād akāraṇāni
syur iti ca/ paryudāsa eva ṣaṣṭhaṃ vikalpam āha --- darśanaśaktir eveti/ yathā
prajāpativrate nekṣetodyantam ādityam ity anīkṣaṇapratyāsannaḥ saṃkalpo gṛhyata evam
ihāpi darśananiṣedhe tatpratyāsannā tanmūlā śaktir ucyate/ sā ca darśanaṃ
bhogādilakṣaṇaṃ prasotuṃ draṣṭāraṃ dṛśyena yojayatīti/ atraiva śrutim āha ---
pradhānasyeti/ syād etat/ ātmakhyāpanārthaṃ pradhānaṃ pravartata iti śrutir āha na tv
ātmadarśanaśakteḥ pravartata ity ata āha --- sarvabodhyabodhasamartha iti/ prāk
pravṛtteḥ pradhānasya nātmakhyāpanamātraṃ pravṛttau prayojakam asāmarthye tadayogāt
tasmāt sāmarthyaṃ pravṛtteḥ prayojakam iti śrutyārthād uktam ity arthaḥ/ darśanaśaktiḥ
pradhānāśrayety aṅgīkṛtya ṣaṣṭhaḥ kalpaḥ/ imām evobhayāśrayām āsthāya saptamaṃ vikalpam
āha --- ubhayasya puruṣasya ca dṛśyasya cādarśanaṃ darśanaśaktir dharma ity eke/ <pb
n="93"/> syād etan mṛṣyāmahe dṛśyasyeti, tasya sarvaśaktyāśrayatvān na draṣṭur iti
punar mṛṣyāmaḥ/ na hi tadādhārā jñānaśaktis tatra jñānasyāsamavāyād anyathā
pariṇāmāpattir ity ata āha --- tatredam iti/ bhavatu dṛśyātmakaṃ tathāpi tasya jaḍatvena
tadgataśaktikāryaṃ darśanam api jaḍam iti na śakyaṃ taddharmatvena vijñātuṃ jaḍasya
svayam aprakāśatvād ato dṛśer ātmanaḥ pratyayaṃ caitanyacchāyāpattim apekṣya darśanaṃ
taddharmatvena bhavati jñāyate viṣayeṇa viṣayiṇo lakṣaṇāt/ nanv etāvatāpi
dṛśyadharmatvam asya jñānasya bhavati na tu puruṣadharmatvam apīty ata āha --- tathā
puruṣasyeti/ satyaṃ puruṣasyānātmabhūtam eva tathāpi dṛśyabuddhisattvasya yaḥ pratyayaś
caitanyacchāyāpattis tam apekṣya puruṣadharmatveneva na tu puruṣadharmatvena/ etad uktaṃ
bhavati --- caitanyabimbodgrāhitayā buddhicaitanyayor abhedād buddhidharmāś
caitanyadharmā iva cakāsatīti/ aṣṭamaṃ vikalpam āha --- darśanaṃ jñānam eva śabdādīnām
adarśanaṃ na tu sattvapuruṣānyatāyā iti kecit/ yathā cakṣū rūpe pramāṇam api rasādāv
apramāṇam ucyate/ etad uktaṃ bhavati --- sukhādyākāraśabdādijñānāni svasiddhyanuguṇatayā
draṣṭṛdṛśyasaṃyogam ākṣipantīti/ tad evaṃ vikalpya caturthaṃ vikalpaṃ svīkartum itareṣāṃ
vikalpānāṃ sāṃkhyaśāstragatānāṃ sarvapuruṣasādhāraṇyena bhogavaicitryābhāvaprasaṅgena
dūṣayati --- ity ete śāstragatā iti //2.23//</p>
</div>
<div n="2.24">
<quote type="basetext" ana="yosū" n="2.24">
<p>tasya hetur avidyā //2.24//</p>
</quote>
<p>caturthaṃ vikalpaṃ nirdhārayituṃ sūtram avatārayati --- yas tu pratyakcetanasya
svabuddhisaṃyoga iti/ pratīpam añcati prāpnotīti pratyag asādhāraṇas tu saṃyoga
ekaikasya puruṣasyaikaikayā buddhyā vaicitryahetuḥ/ sūtraṃ paṭhati --- tasyeti/ nanv
avidyā viparyayajñānaṃ tasya bhogāpavargayor iva svabuddhisaṃyogo hetuḥ/ asaṃyuktāyāṃ
buddhau tadanutpattes tat katham avidyā <pb n="94"/> saṃyogabhedasya hetur ity ata āha
--- viparyayajñānavāsaneti/ sargāntarīyāyā avidyāyāḥ svacittena saha niruddhāyā api
pradhāne+asti vāsanā tadvāsanāvāsitaṃ ca pradhānaṃ tattatpuruṣasaṃyoginīṃ tādṛśīm eva
buddhiṃ sṛjati/ evaṃ pūrvapūrvasargeṣv ity anāditvād adoṣaḥ/ ata eva pratisargāvasthāyāṃ
na puruṣo mucyata ity āha --- viparyayajñāneti/ yadā puruṣakhyātiṃ kāryaniṣṭhāṃ prāptā
tadā viparyayajñānavāsanāyā bandhakāraṇasyābhāvān na punar āvartata ity āha --- sā tv
iti/ atra kaścin nāstikaḥ kaivalyaṃ paṇḍakopākhyānenopahasati/ paṇḍakopākhyānam āha ---
mugdhayeti/ kimartham ity arthaśabdo nimittam upalakṣayati prayojanasyāpi nimittatvāt/
paṇḍakopākhyānena sāmyam āpādayati --- tathedaṃ vidyamānaṃ guṇapuruṣānyatājñānaṃ
cittanivṛttiṃ na karoti, paravairāgyeṇa jñānaprasādamātreṇa sasaṃskāraṃ niruddhaṃ
vinaṣṭaṃ kariṣyatīti kā pratyāśā/ yasmin saty eva yad bhavati tat tasya kāryam/ na tu
yasminn asatīti bhāvaḥ/ atraikadeśimatena parihāram āha --- tatreti/ īṣadaparisamāpta
ācārya ācāryadeśīyaḥ/ ācāryas tu vāyuprokte kṛtalakṣaṇaḥ ---</p>
<p>"ācinoti ca śāstrārtham ācāre sthāpayaty api/ svayam ācarate yasmād ācāryas tena
cocyate" <ref cRef="">vāyupurāṇam 59.30</ref> iti/</p>
<p>bhogavivekakhyātirūpapariṇatabuddhinivṛttir eva mokṣaḥ/ na ca buddhisvarūpanivṛttiḥ/ sā
ca dharmameghāntavivekakhyātipratiṣṭhāyā anantaram eva bhavati saty api
buddhisvarūpamātrāvasthāna ity arthaḥ/ etad eva sphorayati --- adarśanasya
bandhakāraṇasyābhāvād buddhinivṛttiḥ/ <pb n="95"/> tac cādarśanaṃ bandhakāraṇaṃ darśanān
nivartate/ darśananivṛttis tu paravairāgyasādhyā/ saty api buddhisvarūpāvasthāne mokṣa
iti bhāvaḥ/ ekadeśimatam upanyasya svamatam āha --- tatra cittanivṛttir eva mokṣaḥ/
nanūktaṃ darśane nivṛtte+acirāc cittasvarūpanivṛttir bhavatīti kathaṃ darśanakāryety ata
āha --- kimartham asthāne mativibhrama iti/ ayam abhisaṃdhiḥ --- yadi darśanasya sākṣāc
cittanivṛttau kāraṇabhāvam aṅgīkurvīmahi tata evam upālabhyemahi/ kiṃ tu vivekadarśanaṃ
prakarṣakāṣṭhāṃ prāptaṃ nirodhasamādhibhāvanāprakarṣakrameṇa
cittanivṛttimatpuruṣasvarūpāvasthānopayogīty ātiṣṭhāmahe tat katham upālabhyemahīti //2.24//</p>
</div>
<div n="2.25">
<quote type="basetext" ana="yosū" n="2.25">
<p>tadabhāvāt saṃyogābhāvo hānaṃ tad dṛśeḥ kaivalyam //2.25//</p>
</quote>
<p>tad evaṃ vyūhadvayam uktvā tṛtīyavyūhābhidhānāya sūtram avatārayti --- heyaṃ duḥkham
iti/ tadabhāvāt saṃyogābhāvo hānaṃ tad dṛśeḥ kaivalyam/ vyācaṣṭe --- tasyeti/ asti hi
mahāpralaye+api saṃyogābhāvo+ata uktam ātyantika iti/ duḥkhoparamo hānam iti
puruṣārthatā darśitā/ śeṣam atirohitam //2.25//</p>
</div>
<div n="2.26">
<quote type="basetext" ana="yosū" n="2.26">
<p>vivekakhyātir aviplavā hānopāyaḥ //2.26//</p>
</quote>
<p>hānopāyalakṣaṇaṃ caturthaṃ vyūham ākhyātuṃ sūtram avatārayati --- atheti/ vivekakhyātir
aviplavā hānopāyaḥ/ āgamānumānābhyām api vivekakhyātir asti/ na cāsau vyutthānaṃ
tatsaṃskāraṃ vā nivartayati tadvato+api tadanuvṛtter iti tannivṛttyartham aviplaveti/
viplavo mithyājñānaṃ tadrahitā/ etad uktaṃ bhavati --- śrutamayena jñānena vivekaṃ
gṛhītvā yuktimayena ca vyavasthāpya dīrghakālanairantaryasatkārāsevitāyā bhāvanāyāḥ
prakarṣaparyantaṃ <pb n="96"/> samadhigatā sākṣātkāravatī vivekakhyātir
nivartitasavāsanamithyājñānā nirviplavā hānopāya iti/ śeṣaṃ sugamaṃ bhāṣyam //2.26//</p>
</div>
<div n="2.27">
<quote type="basetext" ana="yosū" n="2.27">
<p>tasya saptadhā prāntabhūmiḥ prajñā //2.27//</p>
</quote>
<p>vivekakhyātiniṣṭhāyāḥ svarūpam āha sūtreṇa --- tasya saptadhā prāntabhūmiḥ prajñā/
vyācaṣṭe --- tasyeti pratyuditakhyāter vartamānakhyāter yoginaḥ pratyāmnāyaḥ parāmarśaḥ/
aśuddhir evāvaraṇaṃ cittasattvasya tad eva malaṃ tasyāpagamāc cittasya
pratyayāntarānutpāde tāmasarājasavyutthānapratyayānutpāde nirviplavavivekakhyātiniṣṭhām
āpannasya saptaprakāraiva prajñā vivekino bhavati/ viṣayabhedāt prajñābhedaḥ/ prakṛṣṭo
'nto yāsāṃ bhūmīnām avasthānāṃ tās tathoktāḥ/ yataḥ paraṃ nāsti sa prakarṣaḥ/ prāntā
bhūmayo yasyāḥ prajñāyā vivekakhyāteḥ sā tathoktā/ tā eva saptaprakārāḥ prāntabhūmīr
udāharati --- tadyatheti/ tatra puruṣaprayatnaniṣpādyāsu catasṛṣu bhūmiṣu prathamām
udāharati --- parijñātaṃ heyam/ yāvat kila prādhānikaṃ tat sarvaṃ pariṇāmatāpasaṃskārair
guṇavṛttivirodhād duḥkham eveti heyaṃ tat parijñātam/ prāntatāṃ darśayati --- nāsya
punaḥ kiṃcid aparijñātaṃ parijñeyam asti/ dvitīyām āha --- kṣīṇā iti/ prāntatām āha ---
na punar iti/ tṛtīyām āha --- sākṣātkṛtaṃ pratyakṣeṇa niścitaṃ mayā saṃprajñātāvasthāyām
eva <pb n="97"/> nirodhasamādhisādhyaṃ hānaṃ, na punar asyāḥ paraṃ niścetavyam astīti
śeṣaḥ/ caturthīm āha --- bhāvito niṣpādito vivekakhyātirūpo hānopāyo nāsyāḥ paraṃ
bhāvanīyam astīti śeṣaḥ/ eṣā catuṣṭayī kāryā vimuktiḥ samāptiḥ, kāryatayā
prayatnavyāpyatā darśitā/ kvacit pāṭhaḥ kāryavimuktir iti/ kāryāntareṇa vimuktiḥ
prajñāyā ity arthaḥ/ prayatnaniṣpādyānuniṣpādanīyām aprayatnasādhyāṃ cittavimuktim āha
--- cittavimuktis tu trayī/ prathamām āha --- caritādhikārā buddhiḥ/
kṛtabhogāpavargakāryety arthaḥ/ dvitīyām āha --- guṇā iti/ prāntatām āha --- na caiṣām
iti/ tṛtīyām āha --- etasyām avasthāyām iti/ etasyām avasthāyāṃ jīvann eva puruṣaḥ
kuśalo mukta ity ucyate caramadehatvād ity āha --- etām iti/ anaupacārikaṃ muktam āha
--- pratiprasave pradhānalaye+api cittasya muktaḥ kuśala ity eva bhavati guṇātītatvād
iti //2.27//</p>
</div>
<div n="2.28">
<quote type="basetext" ana="yosū" n="2.28">
<p>yogāṅgānuṣṭhānād aśuddhikṣaye jñānadīptir ā vivekakhyāteḥ //2.28//</p>
</quote>
<p>tad evaṃ caturo vyūhān uktvā tanmadhyapatitasya hānopāyasya vivekakhyāter godohanādivat
prāgasiddher asiddhasya copāyatvābhāvāt siddhyupāyān vaktum ārabhata ity āha ---
siddheti/ tatrābhidhāsyamānānāṃ sādhanānāṃ yena prakāreṇa vivekakhyātyupāyatvaṃ tad
darśayati sūtreṇa --- yogāṅgānuṣṭhāṇād aśuddhikṣaye jñānadīptir ā vivekakhyāteḥ/
yogāṅgāni hi yathāyogaṃ <pb n="98"/> dṛṣṭādṛṣṭadvāreṇāśuddhiṃ kṣiṇvanti/ pañcaparvaṇo
viparyayasyety upalakṣaṇaṃ puṇyāpuṇyayor api jātyāyurbhogahetutvenāśuddhirūpatvād iti/
śeṣaṃ sugamam/ nānāvidhasya kāraṇabhāvasya darśanād yogāṅgānuṣṭhānasya kīdṛśaṃ
kāraṇatvam ity ata āha --- yogāṅgānuṣṭhānam iti/ aśuddhyā viyojayati buddhisattvam ity
aśuddher viyogakāraṇam/ dṛṣṭāntam āha --- yathā paraśur iti/ paraśuś chedyaṃ vṛkṣaṃ
mūlena viyojayati/ aśuddhyā viyojayad buddhisattvaṃ vivekakhyātiṃ prāpayati yathā
dharmaḥ sukham/ tathā yogāṅgānuṣṭhānaṃ vivekakhyāteḥ prāptikāraṇaṃ nānyena prakāreṇety
āha --- vivekakhyātes tv iti/ nānyatheti pratiṣedhaśravaṇāt pṛcchati --- kati caitānīti/
uttaram --- navaiveti/ tāni darśayati kārikayā --- tadyathā --- utpattīti/
atrodāharaṇāny āha --- tatrotpattikāraṇam iti/ mano hi vijñānam
avyapadeśyāvasthāto+apanīya vartamānāvasthām āpādayad utpattikāraṇaṃ vijñānasya/
sthitikāraṇaṃ manasaḥ puruṣārthatā/ asmitāyā utpannaṃ manas tāvad avatiṣṭhate na yāvad
dvividhaṃ puruṣārtham abhinirvartayati/ atha nirvartitapuruṣārthadvayaṃ sthiter apaiti/
tasmāt svakāraṇād utpannasya manaso+anāgatapuruṣārthatā sthitikāraṇam/ dṛṣṭāntam āha ---
śarīrasyeveti/ pratyakṣajñānanimittam <pb n="99"/> indriyadvārā vā svato vā viṣayasya
saṃskriyābhivyaktis tasyāḥ kāraṇaṃ yathā rūpasyālokaḥ/ vikārakāraṇaṃ manaso
viṣayāntaram/ yathā hi mṛkaṇḍoḥ samāhitamanaso
vallakīvipañcyamānapañcamasvaraśravaṇasamanantaram unmīlitākṣasya
svarūpalāvaṇyayauvanasaṃpannām apsarasaṃ pramlocām īkṣamāṇasya samādhim apahāya tasyāṃ
saktaṃ mano babhūveti/ atraiva nidarśanam āha --- yathāgniḥ pākyasya taṇḍulādeḥ
kaṭhināvayavasaṃniveśasya praśithilāvayavasaṃyogalakṣaṇasya vikārasya kāraṇam/ sata eva
viṣayasya pratyayakāraṇaṃ dhūmajñānam agnijñānasyeti/ jñāyata iti jñānam agniś cāsau
jñānaṃ cety agnijñānaṃ tasya/ etad uktaṃ bhavati --- vartamānasyaivāgner jñeyasya
pratyayakāraṇatayā kāraṇam iti/ autsargikī nirapekṣāṇāṃ kāraṇānāṃ kāryakriyā prāptis
tasyāḥ kutaścid apavādo 'prāptiḥ/ yathā nimnopasarpaṇasvabhāvānām apāṃ pratibandhaḥ
setunā tathehāpi buddhisattvasya sukhaprakāśaśīlasya svābhāvikī
sukhavivekakhyātijanakatā prāptiḥ/ sā kutaścid adharmāt tamaso vā pratibandhān na
bhavati/ dharmād yogāṅgānuṣṭhānād vā tadapanaye tadapratibaddhavṛttisvabhāvata eva
tajjanakatayā tad āpnoti/ yathā vakṣyati --- "nimittam aprayojakaṃ prakṛtīnāṃ
varaṇabhedas tu tataḥ kṣetrikavat" <ref cRef="">yogasūtram 4.3</ref> iti/ tad evaṃ
vivekakhyātilakṣaṇakāryāpekṣayā prāptikāraṇam uktam/ avāntarakāryāpekṣayā tu tad eva
viyogakāraṇam ity āha --- viyogakāraṇam iti/ anyatvakāraṇam āha --- anyatvakāraṇaṃ yathā
suvarṇakāraḥ suvarṇasya, kaṭakakuṇḍalakeyūrādibhyo bhinnābhinnasya bhedavivakṣayā
kaṭakādibhinnasyābhedavivakṣayā kaṭakādyabhinnasya suvarṇasya kuṇḍalād anyatvam/ tathā
ca kaṭakakārī suvarṇakāraḥ kuṇḍalād abhinnāt suvarṇād anyat kurvann anyatvakāraṇam/
agnir api pākyasyānyatvakāraṇaṃ yady api tathāpi dharmiṇo dharmayoḥ
pulākatvataṇḍulatvayor bhedāvivakṣayā dharmayor upajanāpāye+api dharmyanuvartata iti na
tasyānyatvaṃ śakyaṃ vaktum iti vikāramātrakāraṇatvam uktam iti na saṃkaraḥ/ na ca
saṃsthānabhedo dharmiṇo 'nyatvakāraṇam iti vyākhyeyam/ suvarṇakāra ity asyāsaṃgateḥ/
bāhyam anyatvakāraṇam upanyasyādhyātmikam udāharati --- evam ekasyeti/ avidyā
kamanīyeyaṃ kanyaketyādijñānam/ tanmohayogāt sa eva strīpratyayo <pb n="100"/> mūḍho
viṣaṇṇo bhavati caitrasya maitrasya puṇyavato bata kalatraratnam etan na tu mama
bhāgyahīnasyeti/ evaṃ sapatnījanasya tasyāṃ dveṣaḥ strīpratyayasya duḥkhatve/ evaṃ
maitrasya tasyā bhartū rāgas tasyaiva strīpratyayasya sukhatve/ tattvajñānaṃ
tvaṅmāṃsamedo'sthimajjāsamūhaḥ strīkāyaḥ sthānabījādibhir aśucir iti vivekināṃ
mādhyasthye vairāgye kāraṇam iti/ dhṛtikāraṇaṃ śarīram indriyāṇāṃ vidhārakam indriyāṇi
ca śarīrasya sāmānyā karaṇavṛttir hi prāṇādyā vāyavaḥ pañca tadabhāve śarīrapātāt/ evaṃ
māṃsādikāyāṅgānām api parasparavidhāryavidhārakatvam/ evaṃ mahābhūtāni pṛthivyādīni
manuṣyavaruṇasūryagandhavahaśaśilokanivāsināṃ śarīrāṇāṃ, tāni ca parasparaṃ, pṛthivyāṃ
hi gandharasarūpasparśaśabdaguṇāyāṃ pañca mahābhūtāni parasparaṃ
vidhāryavidhārakabhāvenāvasthitāny apsu catvāri tejasi trīṇi dve ca mātariśvanīti/
tairyagyaunamānuṣadaivatādīni ca vidhāryavidhārakabhāvenāvasthitāni/ nanv
ādhārādheyabhāvarahitānāṃ kutas tattvam ity ata āha --- parasparārthatvād iti/
manuṣyaśarīraṃ hi paśupakṣimṛgasarīsṛpasthāvaraśarīropayogena dhriyate/ evaṃ
vyāghrādiśarīram api manuṣyapaśumṛgādiśarīropayogena/ evaṃ paśumṛgādiśarīram api
sthāvarādyupayogena/ evaṃ daivaśarīram api
manuṣyopahṛtacchāgamṛgakapiñjalamāṃsājyapuroḍāśasahakāraśākhāprastarādibhir ijyamānaṃ
tadupayogena/ evaṃ devatāpi varadānavṛṣṭyādibhir manuṣyādīni dhārayatīty asti
parasparārthatvam ity arthaḥ/ śeṣaṃ sugamam //2.28//</p>
</div>
<div n="2.29">
<quote type="basetext" ana="yosū" n="2.29">
<p>yamaniyamāsanaprāṇāyāmapratyāhāradhāraṇādhyānasamādhayo 'ṣṭāv aṅgāni //2.29//</p>
</quote>
<p>saṃprati nyūnādhikasaṃkhyāvyavacchedārthaṃ yogāṅgāny avadhārayati --- tatra yogāṅgāny
avadhāryanta iti/ yamaniyamāsanaprāṇāyāmapratyāhāradhāraṇādhyānasamādhayo 'ṣṭāv aṅgāni/
<pb n="101"/> abhyāsavairāgyaśraddhāvīryādayo 'pi yathāyogam eteṣv eva svarūpato
nāntarīyakatayā cāntarbhāvayitavyāḥ //2.29//</p>
</div>
<div n="2.30">
<quote type="basetext" ana="yosū" n="2.30">
<p>ahiṃsāsatyāsteyabrahmacaryāparigrahā yamāḥ //2.30//</p>
</quote>
<p>yamaniyamādyaṅgāny uddiśya yamanirdeśakaṃ sūtram avatārayati --- tatreti/
ahiṃsāsatyāsteyabrahmacaryāparigrahā yamāḥ/ yogāṅgam ahiṃsām āha --- sarvatheti/ īdṛśīm
ahiṃsāṃ stauti --- uttare ceti/ tanmūlā ity ahiṃsām aparipālya kṛtā apy akṛtakalpā
niṣphalatvād ity arthaḥ/ tatsiddhiparatayaivānuṣṭhānam/ ahiṃsā cen mūlam uttareṣāṃ
kathaṃ te+ahiṃsāsiddhiparā ity ata āha --- tatpratipādanāyeti/ siddhir jñānaṃ notpattir
ity arthaḥ/ syād etat/ ahiṃsājñānārthā yady uttare kṛtaṃ tair anyata eva tadavagamād ity
ata āha --- tadavadāteti/ yady uttare nānuṣṭhīyerann ahiṃsā malinā syād asatyādibhir ity
arthaḥ/ atraivāgamikānāṃ saṃmatim āha --- tathā ceti/ sugamam/ satyalakṣaṇam āha ---
yathārthe vāṅmanase iti/ yathāśabdaṃ sākāṅkṣaṃ pūrayati --- yathā dṛṣṭam iti/
pratisaṃbandhinaṃ tathāśabdaṃ pratikṣipati --- tathā vāṅmanaś ca vivakṣāyāṃ kartavyāyām
iti/ anyathā tu na satyam etat sopapattikam āha --- paratra puruṣe svabodhasaṃkrāntaye
svabodhasadṛśabodhajananāya vāg uktoccāritā, ataḥ sā yadi na vañcitā vañcikā yathā
droṇācāryeṇa svatanayāśvatthāmamaraṇam āyuṣman satyadhanāśvatthāmā hata iti pṛṣṭasya
yudhiṣṭhirasya prativacanaṃ hastinam abhisaṃdhāya satyaṃ hato+aśvatthāmeti, <pb n="102"
/> tad idam uktasyottaraṃ na yudhiṣṭhirasya svabodhaṃ saṃkrāmayati --- svabodho hy asya
hastihananaviṣaya indriyajanmā, na cāsau saṃkrāntaḥ kiṃ tv anya eva tasya
tanayavadhabodho jāta iti/ bhrāntā vā bhrāntijā vā, bhrāntiś ca vivakṣāsamaye vā
jñeyārthāvadhāraṇasamaye vā/ pratipattyā vandhyā pratipattivandhyā yathārthān prati
mlecchabhāṣā pratipattivandhyā, niṣprayojanā vā syād iti yathānapekṣitābhidhānā vāk
tatra hi paratra svabodhasya saṃkrāntir apy asaṃkrāntir eva niṣprayojanatvād iti/
evaṃlakṣaṇam api satyaṃ parāpakāraphalaṃ satyābhāsaṃ na tu satyam ity āha --- eṣeti/
tadyathā satyatapasas taskaraiḥ sārthagamanaṃ pṛṣṭasya sārthagamanābhidhānam iti/
abhidhīyamānoccāryamāṇā/ śeṣaṃ sugamam/ abhāvasya bhāvādhīnanirūpaṇatayā steyalakṣaṇam
āha --- steyam aśāstrapūrvakam iti/ viśeṣeṇa sāmānyaṃ lakṣyata ity arthaḥ/
mānasavyāpārapūrvakatvād vācanikakāyikavyāpārayoḥ prādhānyān manovyāpāra
ukto+aspṛhārūpam iti/ brahmacaryasvarūpam āha --- gupteti/ saṃyatopastho+api hi
strīprekṣaṇatadālāpakandarpāyatanatadaṅgasparśanasakto na brahmacaryavān iti
tannirāsāyoktaṃ guptendriyasyeti/ indriyāntarāṇy api tatra lolupāni rakṣaṇīyānīti/
aparigrahasvarūpam āha --- viṣayāṇām iti/ tatra saṅgadoṣa ukto bhogābhyāsam anu
vivardhante rāgāḥ kauśalāni cendriyāṇām iti, hiṃsālakṣaṇaś ca doṣo nānupahatya bhūtāny
upabhogaḥ saṃbhavatīti/ aśāstrīyāṇām ayatnopanatānām api viṣayāṇāṃ
ninditapratigrahādirūpārjanadoṣadarśanāc chāstrīyāṇām apy upārjitānāṃ ca
rakṣaṇādidoṣadarśanād asvīkaraṇam aparigrahaḥ //2.30//
<pb n="103"/></p>
</div>
<div n="2.31">
<quote type="basetext" ana="yosū" n="2.31">
<p>jātideśakālasamayānavacchinnāḥ sārvabhaumā mahāvratam //2.31//</p>
</quote>
<p>sāmānyata uktā yādṛśāḥ punar yoginām upādeyās tādṛśān vaktuṃ sūtram avatārayati --- te
tv iti/ jātideśakālasamayānavacchinnāḥ sārvabhaumā mahāvratam/ sarvāsu jātyādilakṣaṇāsu
bhūmiṣu viditāḥ sārvabhaumāḥ/ ahiṃsādaya ity anyatrāpy avaccheda ūhanīyaḥ/ sugamaṃ
bhāṣyam //2.31//</p>
</div>
<div n="2.32">
<quote type="basetext" ana="yosū" n="2.32">
<p>śaucasaṃtoṣatapaḥsvādhyāyeśvarapraṇidhānāni niyamāḥ //2.32//</p>
</quote>
<p>śaucādiniyamān ācaṣṭe --- śaucasaṃtoṣatapaḥsvādhyāyeśvarapraṇidhānāni niyamāḥ/ vyācaṣṭe
--- śaucam iti/ ādiśabdena gomayādayo gṛhyante/ gomūtrayāvakādi medhyaṃ
tasyābhyavaharaṇādi/ ādiśabdād grāsaparimāṇasaṃkhyāniyamādayo grāhyāḥ/
medhyābhyavaharaṇādijanitam iti vaktavye medhyābhyavaharaṇādi cety uktaṃ kārye
kāraṇopacārāt/ cittamalā madamānāsūyādayas tadapanayo manaḥśaucam/ prāṇatrāṇamātrahetor
abhyadhikasyānupāditsā saṃtoṣaḥ prāg eva svīkaraṇaparityāgād iti śeṣaḥ/ <pb n="104"/>
kāṣṭhamaunam iṅgitenāpi svābhiprāyāprakāśanam/ avacanamātram ākāramaunam/
parikṣīṇavitarkajāla iti vitarko vakṣyamāṇaḥ saṃśayaviparyayau veti/ etāvatā
śuddho+abhisaṃdhir uktaḥ/ ete ca yamaniyamā viṣṇupurāṇa uktāḥ ---</p>
<p>"brahmacaryam ahiṃsāṃ ca satyāsteyāparigrahān/ seveta yogī niṣkāmo yogyatāṃ svamano
nayan// svādhyāyaśaucasaṃtoṣatapāṃsi niyatātmavān/ kurvīta brahmaṇi tathā parasmin
pravaṇaṃ manaḥ// ete yamāḥ saniyamāḥ pañca pañca prakīrtitāḥ/ viśiṣṭaphaladāḥ kāmyā
niṣkāmānāṃ (niṣkāmāṇāṃ) vimuktidāḥ" <ref cRef="6.7.36--38">viṣṇupurāṇam
6.7.36--38</ref> iti //2.32//</p>
</div>
<div n="2.33">
<quote type="basetext" ana="yosū" n="2.33">
<p>vitarkabādhane pratipakṣabhāvanam //2.33//</p>
</quote>
<p>"śreyāṃsi bahuvighnāni" ity eṣām apavādasaṃbhave tatpratīkāropadeśaparaṃ sūtram
avatārayati --- eteṣāṃ yamaniyamānām iti/ sūtraṃ --- vitarkabādhane pratipakṣabhāvanam/
vitarkāṇāṃ <pb n="105"/> bhāṣye nāsti tirohitam iva kiṃcana //2.33//</p>
</div>
<div n="2.34">
<quote type="basetext" ana="yosū" n="2.34">
<p>vitarkā hiṃsādayaḥ kṛtakāritānumoditā lobhakrodhamohapūrvakā mṛdumadhyādhimātrā
duḥkhājñānānantaphalā iti pratipakṣabhāvanam //2.34//</p>
</quote>
<p>tatra vitarkāṇāṃ svarūpaprakārakāraṇadharmaphalabhedān pratipakṣabhāvānāviṣayān
pratipakṣabhāvanāsvarūpābhidhitsayā sūtreṇāha --- vitarkā hiṃsādayaḥ kṛtakāritānumoditā
lobhakrodhamohapūrvakā mṛdumadhyādhimātrā duḥkhājñānānantaphalā iti pratipakṣabhāvanam/
vyācaṣṭe --- tatra hiṃseti/ prāṇabhṛdbhedasyāparisaṃkhyeyatvān niyamavikalpasamuccayāḥ
saṃbhavino hiṃsādiṣu/ tatrādharmatas tamaḥsamudreke sati
caturvidhaviparyayalakṣaṇasyājñānasyāpy udaya ity ajñānaphalatvam apy eteṣām iti/
duḥkhājñānānantaphalatvam eva hi pratipakṣabhāvanaṃ tadvaśād ebhyo nivṛtter iti/ tad eva
pratipakṣabhāvanaṃ sphorayati --- vadhyasya paśvāder vīryaṃ prayatnaṃ kāyavyāpārahetuṃ
<pb n="106"/> prathamam ākṣipati yūpaniyojanena/ tena hi paśor aprāgalbhyaṃ bhavati/
śeṣam atisphuṭam //2.34//</p>
</div>
<div n="2.35">
<quote type="basetext" ana="yosū" n="2.35">
<p>ahiṃsāpratiṣṭhāyāṃ tatsaṃnidhau vairatyāgaḥ //2.35//</p>
</quote>
<p>uktā yamaniyamās tadapavādakānāṃ ca vitarkāṇāṃ pratipakṣabhāvanāto hānir uktā, saṃpraty
apratyūhaṃ yamaniyamābhyāsāt tatsiddhiparijñānasūcakāni cihnāny upanyasyati
yatparijñānād yogī tatra tatra kṛtakṛtyaḥ kartavyeṣu pravartata ity āha (ti) --- yadeti
(pratipakṣeti)/ ahiṃsāpratiṣṭhāyāṃ tatsaṃnidhau vairatyāgaḥ/ śāśvatikavirodhā apy
aśvamahiṣamūṣakamārjārāhinakulādayo 'pi bhagavataḥ pratiṣṭhitāhiṃsasya saṃnidhānāt
taccittānukāriṇo vairaṃ parityajantīti //2.35//</p>
</div>
<div n="2.36">
<quote type="basetext" ana="yosū" n="2.36">
<p>satyapratiṣṭhāyāṃ kriyāphalāśrayatvam //2.36//</p>
</quote>
<p>satyapratiṣṭhāyāṃ kriyāphalāśrayatvam/ kriyāsādhyau dharmādharmau kriyā tatphalaṃ ca
svarganarakādi te evāśrayatīty āśrayas tasya bhāvas tattvaṃ tad asya bhagavato vāco
bhavatīti/ kriyāśrayatvam āha --- dhārmika iti/ phalāśrayatvam āha --- svargam iti/
amoghāpratihatā //2.36//
<pb n="107"/></p>
</div>
<div n="2.37">
<quote type="basetext" ana="yosū" n="2.37">
<p>asteyapratiṣṭhāyāṃ sarvaratnopasthānam //2.37//</p>
</quote>
<p>asteyapratiṣṭhāyāṃ sarvaratnopasthānam/ subodham //2.37//</p>
</div>
<div n="2.38">
<quote type="basetext" ana="yosū" n="2.38">
<p>brahmacaryapratiṣṭhāyāṃ vīryalābhaḥ //2.38//</p>
</quote>
<p>brahmacaryapratiṣṭhāyāṃ vīryalābhaḥ/ vīryaṃ sāmarthyaṃ yasya lābhād apratighān
apratighātān guṇān aṇimādīn utkarṣayaty upacinoti/ siddhaś ca tārādibhir (tarkādibhir)
aṣṭābhiḥ siddhibhir ūhādyaparanāmabhir upeto vineyeṣu śiṣyeṣu jñānaṃ yogatadaṅgaviṣayam
ādhātuṃ samartho bhavatīti //2.38//</p>
</div>
<div n="2.39">
<quote type="basetext" ana="yosū" n="2.39">
<p>aparigrahasthair ye janmakathaṃtāsaṃbodhaḥ //2.39//</p>
</quote>
<p>aparigrahasthair ye janmakathaṃtāsaṃbodhaḥ/ nikāyaviśiṣṭair dehendriyādibhir
abhisaṃbandho janma tasya kathaṃtā kiṃprakāratā tasyāḥ saṃbodhaḥ sākṣātkāraḥ
saprakārātīndriyaśāntoditāvyapadeśyajanmaparijñānam iti yāvat/ atītaṃ jijñāsate ---
ko+aham āsam iti/ tasyaiva prakārabhedam utpāde sthitau ca jijñāsate --- katham aham
āsam iti/ vartamānasya janmanaḥ svarūpaṃ jijñāsate --- kiṃ svid iti/ śarīraṃ bhautikaṃ
kiṃ bhūtānāṃ samūhamātram āhosvit tebhyo+anyad iti/ atrāpi kathaṃ svid ity
anuṣañjanīyam/ kvacit tu paṭhyata eva/ anāgataṃ jijñāsate --- ke vā bhaviṣyāma iti/
atrāpi kathaṃ svid ity anuṣaṅgaḥ/ evam asyeti/ pūrvānto+atītaḥ kālaḥ parānto bhaviṣyan
madhyo vartamānas teṣv ātmano bhāvaḥ śarīrādisaṃbandhas tasmiñ jijñāsā tataś ca jñānaṃ,
yo hi yad icchati sa tat karotīti nyāyāt //2.39//
<pb n="108"/></p>
</div>
<div n="2.40">
<quote type="basetext" ana="yosū" n="2.40">
<p>śaucāt svāṅgajugupsā parair asaṃsargaḥ //2.40//</p>
</quote>
<p>śaucāt svāṅgajugupsā parair asaṃsargaḥ/ anena bāhyaśaucasiddhisūcakaṃ kathitam //2.40//</p>
</div>
<div n="2.41">
<quote type="basetext" ana="yosū" n="2.41">
<p>sattvaśuddhisaumanasyaikāgryendriyajayātmadarśanayogyatvāni ca //2.41//</p>
</quote>
<p>āntaraśaucasiddhisūcakam āha --- kiṃ ceti/
sattvaśuddhisaumanasyaikāgryendriyajayātmadarśanayogyatvāni ca/ cittamalānām ākṣālane
cittasattvam amalaṃ prādurbhavati vaimalyāt saumanasyaṃ svacchatā svacchaṃ tadekāgraṃ
tato manastantrāṇām indriyāṇāṃ tajjayāj jayas tata ātmadarśanayogyatvaṃ buddhisattvasya
bhavatīti //2.41//</p>
</div>
<div n="2.42">
<quote type="basetext" ana="yosū" n="2.42">
<p>saṃtoṣād anuttamaḥ sukhalābhaḥ //2.42//</p>
</quote>
<p>saṃtoṣād anuttamaḥ sukhalābhaḥ/ na vidyate+asmād uttama ity anuttmaḥ/ yathā coktaṃ
yayātinā pūrau yauvanam arpayatā ---</p>
<p>"yā dustyajā durmatibhir yā na jīryati jīryatām/ tāṃ tṛṣṇāṃ saṃtyajan prājñaḥ
sukhenaivābhipūryate" <ref cRef="">mahābhāratam ādiparva 85.14</ref> iti//</p>
<p>tad etad darśayati --- yac ca kāmasukhaṃ loka ityādinā //2.42//
<pb n="109"/></p>
</div>
<div n="2.43">
<quote type="basetext" ana="yosū" n="2.43">
<p>kāyendriyasiddhir aśuddhikṣayāt tapasaḥ //2.43//</p>
</quote>
<p>tapaḥsiddhisūcakam āha --- kāyendriyasiddhir aśuddhikṣayāt tapasaḥ/ aśuddhilakṣaṇam
āvaraṇaṃ tāmasam adharmādi/ aṇimādyā mahimā laghimā prāptiś ca/ sugamam //2.43//</p>
</div>
<div n="2.44">
<quote type="basetext" ana="yosū" n="2.44">
<p>svādhyāyād iṣṭadevatāsaṃprayogaḥ //2.44//</p>
</quote>
<p>svādhyāyasiddhisūcakam āha --- svādhyāyād iṣṭadevatāsaṃprayogaḥ/ sugamam //2.44//</p>
</div>
<div n="2.45">
<quote type="basetext" ana="yosū" n="2.45">
<p>samādhisiddhir īśvarapraṇidhānāt //2.45//</p>
</quote>
<p>samādhisiddhir īśvarapraṇidhānāt/ na ca vācyam īśvarapraṇidhānād eva cet saṃprajñātasya
samādher aṅginaḥ siddhiḥ kṛtaṃ saptabhir aṅgair iti/ īśvarapraṇidhānasiddhau dṛṣṭādṛṣṭāv
āntaravyāpāreṇa teṣām upayogāt/ saṃprajñātasiddhau ca saṃyogapṛthaktvena dadhna iva
kratvarthatā puruṣārthatā ca/ na caivam anantaraṅgatā dhāraṇādhyānasamādhīnāṃ
saṃprajñātasiddhau/ saṃprajñātasamānagocaratayāṅgāntarebhyo
'tadgocarebhyo+asyāntaraṅgatvapratīteḥ/ īśvarapraṇidhānam api īśvaragocaraṃ na
saṃprajñeyagocaram iti bahiraṅgam iti sarvam avadātam/ prajānātīti prajñāpadavyutpattir
darśitā //2.45//</p>
</div>
<div n="2.46">
<quote type="basetext" ana="yosū" n="2.46">
<p>sthirasukham āsanam //2.46//</p>
</quote>
<p>uttarasūtram avatārayati --- uktāḥ saha siddhibhir yamaniyamāḥ/ āsanādīni vakṣyāmaḥ/
tatra --- sthirasukham āsanam/ sthiraṃ niścalaṃ yat sukhaṃ sukhāvahaṃ tad āsanam iti <pb
n="110"/> sūtrārthaḥ/ āsyata āste vānenety āsanam/ tasya prabhedān āha --- tadyatheti/
padmāsanaṃ prasiddham/ sthitasyaikataraḥ pādo bhūnyasta ekataraś cākuñcitajānor upari
nyasta ity etad vīrāsanam/ pādatale vṛṣaṇasamīpe saṃpuṭīkṛtya tasyopari pāṇikacchapikāṃ
kuryāt tad bhadrāsanam/ savyam ākuñcitaṃ caraṇaṃ dakṣiṇajaṅghorvantare dakṣiṇaṃ
cākuñcitaṃ vāmajaṅghorvantare nikṣiped etat svastikam/ upaviśya śliṣṭāṅgulikau
śliṣṭagulphau bhūmiśliṣṭajaṅghorupādau prasārya daṇḍāsanam abhyaset/ yogapaṭṭakayogāt
sopāśrayam/ jānuprasāritabāhoḥ śayanaṃ paryaṅkaḥ/ krauñcaniṣadanādīni krauñcādīnāṃ
niṣaṇṇānāṃ saṃsthānadarśanāt pratyetavyāni/ pārṣṇyagrapādābhyāṃ dvayor ākuñcitayor
anyonyasaṃpīḍanaṃ samasaṃsthānaṃ, yena saṃsthānenāvasthitasya sthairyaṃ sukhaṃ ca
sidhyati tad āsanaṃ sthirasukham/ tad etad bhagavataḥ sūtrakārasya saṃmataṃ, tasya
vivaraṇaṃ yathāsukhaṃ ceti //2.46//</p>
</div>
<div n="2.47">
<quote type="basetext" ana="yosū" n="2.47">
<p>prayatnaśaithilyānantasamāpattibhyām //2.47//</p>
</quote>
<p>āsanasvarūpam uktvā tatsādhanam āha --- prayatnaśaithilyānantasamāpattibhyām/
sāṃsiddhiko hi prayatnaḥ śarīradhārako na yogāṅgasyopadeṣṭavyāsanasya kāraṇaṃ tasya
tatkāraṇatva upadeśavaiyarthyāt svarasata eva tatsiddheḥ/ tasmād
upadeṣṭavyasyāsanasyāyam asādhako virodhī ca svābhāvikaḥ prayatnas tasya ca
yādṛcchikāsanahetutayāsananiyamopahantṛtvāt/ tasmād upadiṣṭaniyamāsanam abhyasyatā
svābhāvikaprayatnaśaithilyāya prayatna āstheyo nānyathopadiṣṭam āsanaṃ sidhyatīti
svābhāvikaprayatnaśaithilyam āsanasiddhihetuḥ/ anante vā nāganāyake
sthirataraphaṇāsahasravidhṛtaviśvaṃbharāmaṇḍale samāpannaṃ cittam āsanaṃ
nirvartayatīti //2.47//</p>
</div>
<div n="2.48">
<quote type="basetext" ana="yosū" n="2.48">
<p>tato dvaṃdvānabhighātaḥ //2.48//</p>
</quote>
<p>āsanavijayasūcakam āha --- tato dvaṃdvānabhighātaḥ/ nigadavyākhyātaṃ bhāṣyam/ āsanam
apy uktaṃ viṣṇupurāṇe --- <pb n="111"/></p>
<p>"evaṃ bhadrāsanādīnāṃ samāsthāya guṇair yutam" iti <ref cRef="">viṣṇupurāṇam 6.7.39</ref> //2.48//</p>
</div>
<div n="2.49">
<quote type="basetext" ana="yosū" n="2.49">
<p>tasmin sati śvāsapraśvāsayor gativicchedaḥ prāṇāyāmaḥ //2.49//</p>
</quote>
<p>āsanānantaraṃ tatpūrvakatāṃ prāṇāyāmasya darśayaṃs tallakṣaṇam āha --- tasmin sati
śvāsapraśvāsayor gativicchedaḥ prāṇāyāmaḥ/ recakapūrakakumbhakeṣv asti śvāsapraśvāsayor
gativiccheda iti prāṇāyāmasāmānyalakṣaṇam etad iti/ tathā hi --- yatra bāhyo vāyur
ācamyāntardhāryate pūrake tatrāsti śvāsapraśvāsayor gativicchedaḥ/ yatrāpi kauṣṭhyo
vāyur virecya bahirdhāryate recake tatrāsti śvāsapraśvāsayor gativicchedaḥ/ evaṃ
kumbhake+apīti/ tad etad bhāṣyeṇocyate --- saty āsaneti //2.49//</p>
</div>
<div n="2.50">
<quote type="basetext" ana="yosū" n="2.50">
<p>bāhyābhyantarastambhavṛttir deśakālasaṃkhyābhiḥ paridṛṣṭo dīrghasūkṣmaḥ //2.50//</p>
</quote>
<p>prāṇāyāmaviśeṣatrayalakṣaṇaparaṃ sūtram avatārayati --- sa tv iti/
bāhyābhyantarastambhavṛttir deśakālasaṃkhyābhiḥ paridṛṣṭo dīrghasūkṣmaḥ/ vṛttiśabdaḥ
pratyekaṃ saṃbadhyate/ recakam āha --- yatra praśvāseti/ pūrakam āha --- yatra śvāseti/
kumbhakam āha --- tṛtīya iti/ tad eva sphuṭayati --- yatrobhayoḥ śvāsapraśvāsayoḥ sakṛd
eva vidhārakāt prayatnād abhāvo bhavati na punaḥ pūrvavad
āpūraṇaprayatnaughavidhārakaprayatno nāpi recakaprayatnaughavidhārakaprayatno+apekṣyate/
kiṃ tu yathā tapta upale nihitaṃ jalaṃ pariśuṣyat sarvataḥ saṃkocam āpadyata evam ayam
api māruto vahanaśīlo balavad vidhārakaprayatnaniruddhakriyaḥ śarīra eva
sūkṣmībhūto+avatiṣṭhate na tu pūrayati yena pūrakaḥ/ na tu recayati yena recaka iti/ <pb
n="112"/> iyān asya deśo viṣayaḥ prādeśavitastihastādiparimito nivātapradeśa
īśīkātūlādikriyānumito bāhya evam āntaro+apy āpādatalam āmastakaṃ
pipīlikāsparśasadṛśenānumitaḥ sparśena/ nimeṣakriyāvacchinnasya kālasya caturtho bhāgaḥ
kṣaṇas teṣām iyattāvadhāraṇenāvacchinnaḥ/ svajānumaṇḍalaṃ pāṇinā triḥ parāmṛśya
cchoṭikāvacchinnaḥ kālo mātrā tābhiḥ ṣaṭtriṃśatā mātrābhiḥ parimitaḥ prathama udghāto
mṛduḥ/ sa eva dviguṇīkṛto dvitīyo madhyamaḥ/ sa eva triguṇīkṛtas tṛtīyas tīvraḥ/ tam
imaṃ saṃkhyāparidṛṣṭaṃ prāṇāyāmam āha --- saṃkhyābhir iti/ svasthasya hi puṃsaḥ
śvāsapraśvāsakriyāvacchinnena kālena yathoktacchoṭikākālaḥ samānaḥ/
prathamodghātakarmatāṃ nīta udghāto vijito vaśīkṛto nigṛhītaḥ/ kṣaṇānām iyattā kālo
vivakṣitaḥ/ śvāsapraśvāseyattā saṃkhyeti kathaṃcid bhedaḥ/ sa khalv ayaṃ pratyaham
abhyasto divasapakṣamāsādikrameṇa deśakālapracayavyāpitayā dīrghaḥ/
paramanaipuṇyasamadhigamanīyatayā ca sūkṣmo na tu mandatayā //2.50//</p>
</div>
<div n="2.51">
<quote type="basetext" ana="yosū" n="2.51">
<p>bāhyābhyantaraviṣayākṣepī caturthaḥ //2.51//</p>
</quote>
<p>evaṃ trayo viśeṣā lakṣitāḥ/ caturthaṃ lakṣayati --- bāhyābhyantaraviṣayākṣepī
caturthaḥ/ vyācaṣṭe --- deśakālasaṃkhyābhir iti/ ākṣipto 'bhyāsavaśīkṛtād rūpād
avaropitaḥ so+api dīrghasūkṣma eva tatpūrvako bāhyābhyantaraviṣayaprāṇāyāmo
deśakālasaṃkhyādarśanapūrvakaḥ/ na cāsau caturthas tṛtīya iva sakṛtprayatnād ahnāya
jāyate kiṃ tv abhyasyamānas tāṃ tām avasthām āpannas tattadavasthāvijayānukrameṇa
bhavatīty āha --- bhūmijayād iti/ nanūbhayor gatyabhāvaḥ stambhavṛttāv apy astīti
ko+asmād asya viśeṣa ity ata āha --- tṛtīya iti/ anālocanapūrvaḥ
sakṛtprayatnanirvartitas <pb n="113"/> tṛtīyaḥ/ caturthas tv ālocanapūrvo
bahuprayatnanirvartanīya iti viśeṣaḥ/ tayoḥ pūrakarecakayor viṣayo+anālocito+ayaṃ tu
deśakālasaṃkhyābhir ālocita ity arthaḥ //2.51//</p>
</div>
<div n="2.52">
<quote type="basetext" ana="yosū" n="2.52">
<p>tataḥ kṣīyate prakāśāvaraṇam //2.52//</p>
</quote>
<p>prāṇāyāmasyāvāntaraprayojanam āha --- tataḥ kṣīyate prakāśāvaraṇam/ āvriyate+anena
buddhisattvaprakāśa ity āvaraṇaṃ kleśaḥ pāpmā ca/ vyācaṣṭe --- prāṇāyāmān iti/
jñāyate+aneneti jñānaṃ buddhisattvaprakāśo vivekasya jñānaṃ vivekajñānam/ vivekajñānam
āvṛṇotīti vivekajñānāvaraṇīyam/ bhavyageyapravacanīyādīnāṃ <ref cRef=".3.4.68"
>pāṇinisūtram 3.4.68</ref> kartari nipātanasya pradarśanārthatvāt
kopanīyarañjanīyavad atrāpi kartari kṛtyapratyayaḥ/ karmaśabdena tajjanyam apuṇyaṃ
tatkāraṇaṃ kleśaṃ [ca] lakṣayati/ atraivāgaminām anumatim āha --- yat tad ācakṣata iti/
mahāmoho rāgaḥ, tadavinirbhāgavartiny avidyāpi tadgrahaṇena gṛhyate/ akāryam adharmaḥ/
nanu prāṇāyāma eva cet pāpmānaṃ kṣiṇoti kṛtaṃ tarhi tapasety ata āha --- durbalaṃ
bhavatīti/ na tu sarvathā kṣīyate+atas tatprakṣayāya tapo+apekṣyata iti/ atrāpy āgaminām
anumatim āha --- tathā coktam iti/</p>
<p>manur apy āha --- "prāṇāyamair dahed doṣān"<ref cRef="6.72">manusmṛtiḥ 6.72</ref>
iti/</p>
<p>prāṇāyāmasya yogāṅgatā viṣṇupurāṇoktā --- <pb n="114"/></p>
<p>"prāṇākhyam anilaṃ vaśyam abhyāsāt kurute tu yaḥ/ prāṇāyāmaḥ sa vijñeyaḥ sabījo+abīja
eva ca// paraspareṇābhibhavaṃ prāṇāpānau yadānilau/ kurutas tadvidhānena tṛtīyaṃ
saṃyamāt tayoḥ"<ref cRef="6.7.40--41">viṣṇupurāṇam 6.7.40--41</ref> iti //2.52//</p>
</div>
<div n="2.53">
<quote type="basetext" ana="yosū" n="2.53">
<p>dhāraṇāsu ca yogyatā manasaḥ //2.53//</p>
</quote>
<p>kiṃ ca --- dhāraṇāsu ca yogyatā manasaḥ/ prāṇāyāmo hi manaḥ sthirīkurvan dhāraṇāsu
yogyaṃ karoti //2.53//</p>
</div>
<div n="2.54">
<quote type="basetext" ana="yosū" n="2.54">
<p>svaviṣayāsaṃprayoge cittasvarūpānukāra ivendriyāṇāṃ pratyāhāraḥ //2.54//</p>
</quote>
<p>tad evaṃ yamādibhiḥ saṃskṛtaḥ saṃyamāya pratyāhāram ārabhate/ tasya lakṣaṇasūtram
avatārayituṃ pṛcchati --- atheti/ svaviṣayāsaṃprayoge cittasvarūpānukāra ivendriyāṇāṃ
pratyāhāraḥ/ cittam api mohanīyarañjanīyakopanīyaiḥ śabdādibhir viṣayair na
saṃprayujyate tadasaṃprayogāc cakṣurādīny api na saṃprayujyanta iti so+ayam indriyāṇāṃ
cittasvarūpānukāraḥ/ yat punas tattvaṃ cittam abhiniviśate na tadindriyāṇi
bāhyaviṣayāṇīty ananukāro+api/ ata uktam anukāra iveti/ svaviṣayāsaṃprayogasya
sādhāraṇasya dharmasya cittānukāranimittatvaṃ saptamyā darśayati --- sveti/ anukāraṃ
vivṛṇoti --- cittanirodha iti/ dvayor nirodhahetuś ca prayatnas tulya iti sādṛśyam/
atraiva dṛṣṭāntam āha --- yathā madhukararājam iti/ dārṣṭāntike <pb n="115"/> yojayati
--- tatheti/ atrāpi viṣṇupurāṇavākyam ---</p>
<p>"śabdādiṣv anuṣaktāni nigṛhyākṣāṇi yogavit/ kuryāc cittānukārīṇi pratyāhāraparāyaṇaḥ"//
<ref cRef="">viṣṇupurāṇam 6.7.43</ref></p>
<p>tasya prayojanaṃ tatraiva darśitam ---</p>
<p>"vaśyatā paramā tena jāyate niścalātmanām/ indriyāṇām avaśyais tair na yogasādhakaḥ"
<ref cRef="6.7.44">viṣṇupurāṇam 6.7.44</ref> iti //2.54//</p>
</div>
<div n="2.55">
<quote type="basetext" ana="yosū" n="2.55">
<p>tataḥ paramā vaśyatendriyāṇām //2.55//</p>
<label type="trailer"><supplied>iti śrīpatañjaliviracitayogasūtreṣu dvitīyaḥ sādhanapādaḥ //2//</supplied></label>
</quote>

<p>asyānuvādakaṃ sūtram --- tataḥ paramā vaśyatendriyāṇām/ nanu santi kim anyā aparamā
indriyāṇāṃ vaśyatā yā apekṣya parameyam ucyate, addhā tā darśayati --- śabdādiṣv iti/
etad eva vivṛṇoti --- saktī rāgo vyasanam/ kayā vyupattyā (vyutpattyā), vyasyati kṣipati
nirasyaty enaṃ śreyasa iti/ tadabhāvo+avyasanaṃ vaśyatā/ aparām api vaśyatām āha ---
aviruddhā śrutyādyaviruddhaśabdādisevanaṃ tadviruddheṣv apravṛttiḥ, saiva nyāyyā nyāyād
anapetā yataḥ/ aparām api vaśyatām āha --- śabdādisaṃprayoga iti/ śabdādiṣv indriyāṇāṃ
saṃprayogaḥ svecchayā bhogyeṣu khalv ayaṃ svatantro na bhogyatantra ity arthaḥ/ aparām
api vaśyatām āha --- rāgadveṣābhāve sukhaduḥkhaśūnyaṃ mādhyasthyena śabdādijñānam ity
eke/ sūtrakārābhimatāṃ vaśyatāṃ paramarṣisaṃmatām āha --- cittasyaikāgryāt sahendriyair
apravṛttir eva śabdādiṣv iti jaigīṣavyaḥ/ asyāḥ paramatām āha --- paramā tv iti/ tuśabdo
vaśyatāntarebhyo viśinaṣṭi/ vaśyatāntarāṇi hi viṣayāśīviṣasaṃprayogaśālitayā
kleśaviṣasaṃparkaśaṅkāṃ nāpakrāmanti/ na hi viṣavidyāvitprakṛṣṭo+api vaśīkṛtabhujaṃgamo
bhujaṃgamam aṅke nidhāya svapiti viśrabdhaḥ/ iyaṃ tu vaśyatā
vidūrīkṛtanikhilaviṣayavyatiṣaṅgā <pb n="116"/> nirāśaṅkatayā paramety ucyate/
netarendriyajayavad iti/ yathā yatamānasaṃjñāyām ekendriyajaye+apīndriyāntarajayāya
prayatnāntaram apekṣante na caivaṃ cittanirodhe bāhyendriyanirodhāya
prayatnāntarāpekṣety arthaḥ //2.55//</p>
<p>kriyāyogaṃ jagau kleśān vipākān karmaṇām iha/ tadduḥkhatvaṃ tathā vyūhān pāde yogasya
pañcakam // iti//1//</p>
<trailer>iti śrīvācaspatimiśraviracitāyāṃ pātañjalayogasūtrabhāṣyavyākhyāyāṃ dvitīyaḥ
sādhanapādaḥ //2//</trailer>
</div>
</div>
<!-- end of pādaḥ -->
<div n="3" type="chapter" ana="tattvavaiśāradī"><pb n="117"/>
<head><supplied>tatra tṛtīyo vibhūtipādaḥ/</supplied></head>
<div n="3.1">
<quote type="basetext" ana="yosū" n="3.1">
<p>deśabandhaś cittasya dhāraṇā //3.1//</p>
</quote>
<p>prathamadvitīyapādābhyāṃ samādhis tatsādhanaṃ coktam/ tṛtīyapāde tatpravṛttyanuguṇāḥ
śraddhotpādahetavo vibhūtayo vaktavyāḥ/ tāś ca saṃyamasādhyāḥ/ saṃyamaś ca
dhāraṇādhyānasamādhisamudāya iti vibhūtisādhanatayā pañcabhyaś ca yogāṅgebhyo
bahiraṅgebhyo+asyāṅgatrayasyāntaraṅgatayā viśeṣajñāpanārtham atra trayasyopanyāsaḥ/
tatrāpi ca dhāraṇādhyānasamādhīnāṃ kāryakāraṇabhāvena niyatapaurvāparyatvāt
tadanurodhenopanyāse krama iti prathamaṃ dhāraṇā lakṣaṇīyety āha --- uktānīti/
deśabandhaś cittasya dhāraṇā/ ādhyātmikadeśam āha --- nābhicakra iti/ ādiśabdena
tālvādayo grāhyāḥ/ bandhaḥ saṃbandhaḥ/ bāhyadeśam āha --- bāhya iti/ bāhye ca na
svarūpeṇa cittasya saṃbandhaḥ saṃbhavatīty uktaṃ vṛttimātreṇa jñānamātreṇeti/ atrāpi
purāṇam ---</p>
<p>"prāṇāyāmena pavanaṃ pratyāhāreṇa cendriyam/ vaśīkṛtya tataḥ kuryāc cittasthānaṃ
śubhāśraye" <ref cRef="">viṣṇupurāṇam 6.7.45</ref></p>
<p>śubhāśrayā bāhyā hiraṇyagarbhavāsavaprajāpatiprabhṛtayaḥ/ idaṃ ca tatroktam ---</p>
<p>"mūrtaṃ bhagavato rūpaṃ sarvopāśrayaniḥspṛham/ eṣā vai dhāraṇā jñeyā yac cittaṃ tatra
dhāryate// tac ca mūrtaṃ hare rūpaṃ yad vicintyaṃ narādhipa/ tac chrūyatām anādhārā
dhāraṇā nopapadyate// prasannavadanaṃ cārupadmapatranibhekṣaṇam/ sukapolaṃ
suvistīrṇalalāṭaphalakojjvalam// samakarṇāntavinyastacārukuṇḍalabhūṣaṇam/ kambugrīvaṃ
suvistīrṇaśrīvatsāṅkitavakṣasam// valīvibhaṅginā magnanābhinā codareṇa ca/
pralambāṣṭabhujaṃ viṣṇum athavāpi caturbhujam// <pb n="118"/> samasthitorujaṅghaṃ ca
svastikāṅghrivarāmbujam/ cintayed brahmabhūtaṃ taṃ pītanirmalavāsasam//
kirīṭacārukeyūrakaṭakādivibhūṣitam/ śārṅgacakragadākhaḍgaśaṅkhākṣavalayānvitam//
cintayet tanmayo yogī samādhāyātmamānasam/ tāvad yāvad dṛḍhībhūtā tatraiva nṛpa
dhāraṇā// etad ātiṣṭhato+anyad vā svecchayā karma kurvataḥ/ nāpayāti yadā cittaṃ siddhāṃ
manyeta tāṃ tadā" <ref cRef="">viṣṇupurāṇam 6.7.77--85</ref> iti //3.1//</p>
</div>
<div n="3.2">
<quote type="basetext" ana="yosū" n="3.2">
<p>tatra pratyayaikatānatā dhyānam //3.2//</p>
</quote>
<p>dhāraṇāsādhyaṃ dhyānaṃ lakṣayati --- tatra pratyayaikatānatā dhyānam/
ekatānataikāgratā/ sugamaṃ bhāṣyam/ atrāpi purāṇam ---</p>
<p>"tadrūpapratyayaikāgryasaṃtatiś cānyaniḥspṛhā/ tad dhyānaṃ prathamair aṅgaiḥ ṣaḍbhir
niṣpādyate nṛpa" <ref cRef="">viṣṇupurāṇam 6.7.89</ref> iti //3.2//</p>
</div>
<div n="3.3">
<quote type="basetext" ana="yosū" n="3.3">
<p>tad evārthamātranirbhāsaṃ svarūpaśūnyam iva samādhiḥ //3.3//</p>
</quote>
<p>dhyānasādhyaṃ samādhiṃ lakṣayati --- tad evārthamātranirbhāsaṃ svarūpaśūnyam iva
samādhiḥ/ vyācaṣṭe --- dhyānam eveti/ dhyeyākāranirbhāsam iti/ dhyeyākārasyaiva nirbhāso
na dhyānākārasyeti/ ata evāha --- śūnyam iti/ nanu śūnyaṃ cet kathaṃ dhyeyaṃ prakāśetety
ata āha --- iveti/ atraiva hetum āha --- dhyeyasvabhāvāveśād iti/ atrāpi purāṇam ---</p>
<p>"tasyaiva kalpanāhīnaṃ svarūpagrahaṇaṃ hi yat/ manasā dhyānaniṣpādyaṃ samādhiḥ
so+abhidhīyate" <ref cRef="">viṣṇupurāṇam 6.7.90</ref> iti//</p>
<p>dhyeyād dhyānasya bhedaḥ kalpanā taddhīnam ity arthaḥ/ aṣṭāṅgayogam uktvā khāṇḍikyāya
keśidhvaja upasaṃjahāra --- <pb n="119"/></p>
<p>"kṣetrajñaḥ karaṇī jñānaṃ karaṇaṃ tad acetanam/ niṣpādya muktikāryaṃ vai kṛtakṛtyaṃ
nivartate" <ref cRef="">viṣṇupurāṇam 6.7.92</ref> iti //3.3//</p>
</div>
<div n="3.4">
<quote type="basetext" ana="yosū" n="3.4">
<p>trayam ekatra saṃyamaḥ //3.4//</p>
</quote>
<p>dhāraṇādhyānasamādhir ity etattrayasya tatra tatra niyujyamānasya
prātisvikasaṃjñoccāraṇe gauravaṃ syād iti lāghavārthaṃ paribhāṣāsūtram avatārayati ---
trayam ekatra saṃyamaḥ/ vyācaṣṭe --- ekaviṣayāṇīti (tad etad iti)/ vācakatvaśaṅkām
apanayati --- tad asyeti/ tantryate vyutpādyate yogo yena śāstreṇa tat tantraṃ tadbhavā
tāntrikī/ saṃyamapradeśāḥ "pariṇāmatrayasaṃyamāt-" <ref cRef="">yogasūtram 3.16</ref> ityevamādayaḥ //3.4//</p>
</div>
<div n="3.5">
<quote type="basetext" ana="yosū" n="3.5">
<p>tajjayāt prajñālokaḥ //3.5//</p>
</quote>
<p>saṃyamavijayasyābhyāsasādhanasya phalam āha --- tajjayāt prajñālokaḥ/
pratyayāntarānabhibhūtasya nirmalapravāhe+avasthānam ālokaḥ prajñāyāḥ/ sugamaṃ
bhāṣyam //3.5//</p>
</div>
<div n="3.6">
<quote type="basetext" ana="yosū" n="3.6">
<p>tasya bhūmiṣu viniyogaḥ //3.6//</p>
</quote>
<p>kva punar viniyuktasya saṃyamasya phalam etad ity ata āha --- tasya bhūmiṣu viniyogaḥ/
bhūmiṃ viśeṣayati bhāṣyakāraḥ --- tasyeti/ jitāyā bhūmer yānantarā bhūmir avasthājitā
tatra viniyogaḥ/ sthūlaviṣaye savitarke samādhau vaśīkṛte saṃyamena saṃyamasyāvijite
nirvitarke viniyogaḥ/ tasminn api vaśīkṛte savicāre viniyogaḥ/ evaṃ nirvicāre viniyoga
ity arthaḥ/ ata eva sthūlaviṣayasamāpattisiddhau satyāṃ purāṇe
tattadāyudhabhūṣaṇāpanayena sūkṣmaviṣayaḥ samādhir avatāritaḥ ---</p>
<p>"tataḥ śaṅkhagadācakraśārṅgādirahitaṃ budhaḥ/ cintayed bhagavadrūpaṃ praśāntaṃ
sākṣasūtrakam// <pb n="120"/> yadā ca dhāraṇā tasminn avasthānavatī tataḥ/
kirīṭakeyūramukhair bhūṣaṇai rahitaṃ smaret// tadaikāvayavaṃ devaṃ so+ahaṃ ceti punar
budhaḥ/ kuryāt tato hy aham iti praṇidhānaparo bhavet//" <ref cRef="">viṣṇupurāṇam 6.7.86--88</ref>
iti//</p>
<p>kasmāt punar adharāṃ bhūmiṃ vijityottarāṃ vijayate viparyayaḥ kasmān na bhavatīty ata
āha --- na hy ajitādharabhūmir iti/ na hi śilāhradād gaṅgāṃ prati prasthito+aprāpya
meghavanaṃ gaṅgāṃ prāpnoti/ īśvaraprasādāj jitottarabhūmikasya ceti kasmāt
tadarthasyottarabhūmivijayasya pratyāsannasyānyata eveśvarapraṇidhānād evāvagatatvāt/
niṣpāditakriye karmaṇy aviśeṣādhāyinaḥ sādhanasya sādhananyāyātipātād iti/ syād etad
āgamataḥ sāmānyato+avagatānām apy avāntarabhūmibhedānāṃ kutaḥ paurvāparyāvagatir ity ata
āha --- bhūmer asyā iti/ jitaḥ pūrvo yoga uttarasya yogasya jñānapravṛttyadhigamahetuḥ/
avasthaivāvasthāvān ity abhipretyaitad draṣṭavyam //3.6//</p>
</div>
<div n="3.7">
<quote type="basetext" ana="yosū" n="3.7">
<p>trayam antaraṅgaṃ pūrvebhyaḥ //3.7//</p>
</quote>
<p>kasmāt punar yogāṅgatvāviśeṣe+api saṃyamasya tatra tatra viniyogo nerareṣāṃ pañcānām
ity ata āha --- trayam antaraṅgaṃ pūrvebhyaḥ/ tad idaṃ sādhanatrayaṃ
sādhyasamānaviṣayatvenāntaraṅgaṃ na tv evaṃ yamādayas tasmāt te bahiraṅgā ity arthaḥ //3.7//
<pb n="121"/></p>
</div>
<div n="3.8">
<quote type="basetext" ana="yosū" n="3.8">
<p>tad api bahiraṅgaṃ nirbījasya //3.8//</p>
</quote>
<p>sādhanatrayasya saṃprajñāta evāntaraṅgatvaṃ na tv asaṃprajñāte tasya nirbījatayā taiḥ
saha samānaviṣayatvābhāvāt teṣu ciraniruddheṣu
saṃprajñātaparamakāṣṭhāparanāmajñānaprasādarūpaparavairāgyānantaram utpādāc cety āha ---
tad iti/ tad api bahiraṅgaṃ nirbījasya/ samānaviṣayatvam antaraṅgatvaprayojakam iha na
tu tadanantarabhāvas tasya bahiraṅgeśvarapraṇidhānavartitayā savyabhicāratvād iti sthite
savyabhicāram apy antaraṅgalakṣaṇaṃ tadanantarabhāvitvam asya nāsti/ tasmād
dūrāpetāntaraṅgatā saṃyamasyāsaṃprajñāta iti darśayituṃ tadabhāve bhāvād ity uktam //3.8//</p>
</div>
<div n="3.9">
<quote type="basetext" ana="yosū" n="3.9">
<p>vyutthānanirodhasaṃskārayor abhibhavaprādurbhāvau nirodhakṣaṇacittānvayo
nirodhapariṇāmaḥ //3.9//</p>
</quote>
<p>pariṇāmatrayasaṃyamād ity atropayokṣyamāṇapariṇāmatrayaṃ pratipipādayiṣur
nirbījaprasaṅgena pṛcchati --- atheti/ vyutthānasaṃprajñātayoś cittasya
sphuṭatarapariṇāmabhedapracayānubhavān na praśnāvatāro nirodhe tu nānubhūyate pariṇāmaḥ/
na cānanubhūyamāno nāsti, cittasya triguṇatayā calatvena guṇānāṃ kṣaṇam apy
apariṇāmasyāsaṃbhavād ity arthaḥ/ praśnottaraṃ sūtram --- vyutthānanirodhasaṃskārayor
abhibhavaprādurbhāvau nirodhakṣaṇacittānvayo nirodhapariṇāmaḥ/ asaṃprajñātaṃ samādhim
apekṣya saṃprajñāto vyutthānam/ nirudhyate 'neneti nirodho jñānaprasādaḥ paraṃ vairāgyaṃ
tayor vyutthānanirodhasaṃskārayor abhibhavaprādurbhāvau/ tatra
vyutthānasaṃskārasyābhibhavo nirodhasaṃskārasyāvirbhāvaś cittasya dharmiṇo
nirodhakṣaṇasya nirodhāvasarasya dvayor avasthayor anvayaḥ/ na hi cittaṃ dharmi
saṃprajñātāvasthāyām asaṃprajñātāvasthāyāṃ ca saṃskārābhibhavaprādurbhāvayoḥ svarūpeṇa
bhidyata iti/ nanu yathottare kleśā avidyāmūlā avidyānivṛttau nivartanta iti na tu
tannivṛttau pṛthak prayatnāntaram āsthīyata evaṃ vyutthānapratyayamūlāḥ saṃskārā
vyutthānapratyayanivṛttāv eva <pb n="122"/> nivartanta iti tannivṛttau na
nirodhasaṃskāro+apekṣitavya ity ata āha --- vyutthānasaṃskārā iti/ na
kāraṇamātranivṛttiḥ kāryanivṛttihetur mā bhūt kuvindanivṛttāv api paṭasya nivṛttir api
tu yatkāraṇātmakaṃ yatkāryaṃ tatkāraṇanivṛttau tatkāryanivṛttiḥ/ uttare ca kleśā
avidyātmāna ity uktam atas tannivṛttau teṣāṃ nivṛttir upapannā/ na tv evaṃ
pratyayātmānaḥ saṃskārāś ciraniruddhe pratyaye saṃprati smaraṇadarśanāt/ tasmāt
pratyayanivṛttāv api tannivṛttau nirodhasaṃskārapracaya evopāsanīya ity arthaḥ/ sugamam
anyat //3.9//</p>
</div>
<div n="3.10">
<quote type="basetext" ana="yosū" n="3.10">
<p>tasya praśāntavāhitā saṃskārāt //3.10//</p>
</quote>
<p>sarvathā vyutthānasaṃskārābhibhave tu balavatā nirodhasaṃskāreṇa cittasya kīdṛśaḥ
pariṇāma ity ata āha --- tasya praśāntavāhitā saṃskārāt/
vyutthānasaṃskāramalarahitanirodhasaṃskāraparamparāmātravāhitā praśāntavāhitā/ kasmāt
punaḥ saṃskārapāṭavam apekṣate na tu saṃskāramātram ity ata āha --- tatsaṃskāramāndya
iti/ tad iti nirodhaṃ parāmṛśati/ ye tu nābhibhūyata iti paṭhanti te tadā vyutthānaṃ
parāmṛśanti //3.10//</p>
</div>
<div n="3.11">
<quote type="basetext" ana="yosū" n="3.11">
<p>sarvārthataikāgratayoḥ kṣayodayau cittasya samādhipariṇāmaḥ //3.11//</p>
</quote>
<p>saṃprajñātasamādhipariṇāmāvasthāṃ cittasya darśayati --- sarvārthataikāgratayoḥ
kṣayodayau cittasya samādhipariṇāmaḥ/ vikṣiptatā sarvārthatā/ san na vinaśyatīti kṣayas
tirobhāvo nāsad utpadyata iti udaya āvirbhāvaḥ/ svātmabhūtayoḥ sarvārthataikāgratayor
dharmayor yāv apāyopajanau <pb n="123"/> sarvārthatāyā apāya ekāgratāyā upajanas tayor
anugataṃ cittaṃ samādhīyate pūrvāparībhūtasādhyamānasamādhiviśeṣaṇaṃ bhavatīti //3.11//</p>
</div>
<div n="3.12">
<quote type="basetext" ana="yosū" n="3.12">
<p>tataḥ punaḥ śāntoditau tulyapratyayau cittasyaikāgratāpariṇāmaḥ //3.12//</p>
</quote>
<p>tataḥ punaḥ śāntoditau tulyapratyayau cittasyaikāgratāpariṇāmaḥ/ punaḥ samādheḥ
pūrvāparībhūtāyā avasthāyāḥ samādhiniṣpattau satyāṃ śāntoditāv atītavartamānau, tulyau
ca tau pratyayau ceti tulyapratyayau/ ekāgratāyāṃ tu dvayoḥ sādṛśyam/ samāhitacittasyeti
samādhiniṣpattir darśitā/ tathaivaikāgram eva/ avadhim āha --- ā samādhibhreṣād bhraṃśād
iti //3.12//</p>
</div>
<div n="3.13">
<quote type="basetext" ana="yosū" n="3.13">
<p>etena bhūtendriyeṣu dharmalakṣaṇāvasthāpariṇāmā vyākhyātāḥ //3.13//</p>
</quote>
<p>prāsaṅgikaṃ ca vakṣyamāṇaupayikaṃ ca bhūtendriyapariṇāmaṃ vibhajate --- etena
bhūtendriyeṣu dharmalakṣaṇāvasthāpariṇāmā vyākhyātāḥ/ vyācaṣṭe --- eteneti/ nanu
cittapariṇatimātram uktaṃ na tu tatprakārā dharmalakṣaṇāvasthāpariṇāmās tat kathaṃ teṣām
atideśa ity ata āha --- tatra vyutthānanirodhayor iti/ dharmalakṣaṇāvasthāśabdāḥ paraṃ
noccāritā na tu dharmalakṣaṇāvasthāpariṇāmā noktā iti saṃkṣepārthaḥ/ tathā hi
vyutthānanirodhasaṃskārayor ity atraiva sūtre dharmapariṇāma uktaḥ/ imaṃ ca
dharmapariṇāmaṃ darśayatā tenaiva dharmādhikaraṇo <pb n="124"/> lakṣaṇapariṇāmo+api
sūcita evety āha --- lakṣaṇapariṇāma iti/ lakṣyate 'neneti lakṣaṇaṃ kālabhedaḥ/ tena hi
lakṣitaṃ vastu vastvantarebhyaḥ kālāntarayuktebhyo vyavacchidyata iti/ nirodhas
trilakṣaṇaḥ/ asyaiva vyākhyānaṃ tribhir adhvabhir yuktaḥ/ adhvaśabdaḥ kālavacanaḥ/ sa
khalv anāgatalakṣaṇam adhvānaṃ prathamaṃ hitvā, tat kim adhvavaddharmatvam apy atipatati
nety āha --- dharmatvam anatikrānto vartamānalakṣaṇaṃ pratipannaḥ/ ya eva
nirodho+anāgata āsīt sa eva saṃprati vartamāno na tu nirodho 'nirodha ity arthaḥ/
vartamānatāsvarūpavyākhyānam --- yatrāsya svarūpeṇa svocitārthakriyākāriṇā
rūpeṇābhivyaktiḥ samudācāraḥ/ eṣo+asya prathamam anāgatam adhvānam apekṣya
dvitīyo+adhvā/ syād etad anāgatam adhvānaṃ hitvā ced vartamānatām āpannas tāṃ ca
hitvātītatām āpatsyate hanta bhor adhvanām utpādavināśau syātām/ na ceṣyete, na hy asata
utpādo nāpi sato vināśa ity ata āha --- na cātītānāgatābhyāṃ sāmānyātmanāvasthitābhyāṃ
viyukta iti/ anāgatasya nirodhasya vartamānatālakṣaṇaṃ darśayitvā
vartamānavyutthānasyātītatāṃ tṛtīyam adhvānam āha --- tathā vyutthānam iti/ tat kiṃ
nirodha evānāgato na vyutthānaṃ nety āha --- evaṃ punar vyutthānam iti/
vyutthānajātyapekṣayā punarbhāvo na vyaktyapekṣayā/ na hy atītaṃ punarbhavatīti/
svarūpābhivyaktir arthakriyākṣamasyāvirbhāvaḥ/ sa caivaṃlakṣaṇapariṇāma uktas
tajjātīyeṣu paunaḥpunyena vartata ity ata āha --- evaṃ punar iti/ <pb n="125"/>
dharmapariṇāmasūcitam evāvasthāpariṇāmam āha --- tatheti/ dharmāṇāṃ vartamānādhvanāṃ
balavattvābalavattve avasthā tasyāḥ pratikṣaṇaṃ tāratamyaṃ pariṇāmaḥ/ upasaṃharati ---
eṣa iti/ pariṇāmabhedānāṃ saṃbandhibhedān nirdhārayati --- tatrānubhavānusārād dharmiṇa
iti/ tat kim eṣa pariṇāmo guṇānāṃ kādācitko nety āha --- evam iti/ kasmāt punar ayaṃ
pariṇāmaḥ sadātana ity ata āha --- calaṃ ceti/ co hetvarthaḥ/ vṛttaṃ pracāraḥ/ etad eva
kuta ity ata āha --- guṇasvābhāvyam iti/ uktam atraiva purastāt/ so+ayaṃ trividho+api
cittapariṇāmo bhūtendriyeṣu sūtrakāreṇa nirdiṣṭa ity āha --- eteneti/ eṣa
dharmapariṇāmabhedo dharmadharmiṇor bhedam ālakṣya/ tatra bhūtānāṃ pṛthivyādīnāṃ
dharmiṇāṃ gavādir ghaṭādir vā dharmapariṇāmaḥ/ dharmāṇāṃ cātītānāgatavartamānarūpatā
lakṣaṇapariṇāmaḥ/ vartamānalakṣaṇāpannasya gavāder bālyakaumārayauvanavārdhakyam
avasthāpariṇāmaḥ/ ghaṭādīnām api navapurātanatāvasthāpariṇāmaḥ/ evam indriyāṇām api
dharmiṇāṃ tattannīlādyālocanaṃ dharmapariṇāmo dharmasya vartamānatādilakṣaṇapariṇāmo
vartamānalakṣaṇasya ratnādyālocanasya sphuṭatvāsphuṭatvādir avasthāpariṇāmaḥ/ so+ayam
evaṃvidho bhūtendriyapariṇāmo dharmiṇo dharmalakṣaṇāvasthānāṃ bhedam āśritya veditavyaḥ/
abhedam āśrityāha --- paramārthatas tv iti/ tuśabdo bhedapakṣād viśinaṣṭi/
pāramārthikatvam asya jñāpyate na tv anyasya pariṇāmatvaṃ niṣidhyate/ kasmāt ---
dharmisvarūpamātro hīti/ nanu yadi dharmivikriyaiva dharmaḥ katham asaṃkarapratyayo loke
pariṇāmeṣv ity <pb n="126"/> ata āha --- dharmadvāreti/ dharmaśabdena
dharmalakṣaṇāvasthāḥ parigṛhyante/ taddvāreṇa dharmiṇa eva vikriyety ekā cāsaṃkīrṇā ca/
taddvārāṇām abhede+api dharmiṇaḥ parasparasaṃkarāt/ nanu dharmāṇām abhinnatve
dharmiṇo+adhvanāṃ ca bhede dharmiṇo 'nanyatvena dharmeṇāpīha dharmivad bhavitavyam ity
ata āha --- tatra dharmasyeti/ bhāvaḥ saṃsthānabhedaḥ/ suvarṇāder yathā bhājanasya
rucakasvastikavyapadeśabhedo bhavati tanmātram anyathā bhavati na tu dravyaṃ suvarṇam
asuvarṇatām upaiti atyantabhedābhāvād iti/ vakṣyamāṇābhisaṃdhir ekāntavādinaṃ bauddham
utthāpayati --- apara āheti/ dharmā eva hi rucakādayas tathotpannāḥ paramārthasanto na
punaḥ suvarṇaṃ nāma kiṃcid ekam anekeṣv anugataṃ dravyam iti/ yadi punar nivartamāneṣv
api dharmeṣu dravyam anugataṃ bhavet tato na citiśaktivat pariṇametāpi tu
kauṭasthyenaiva parivarteta/ pariṇāmātmakaṃ rūpaṃ parihāya rūpāntareṇa kauṭasthyena
parivartanaṃ parivṛttiḥ/ yathā citiśaktir anyathānyathābhāvaṃ bhajamāneṣv api guṇeṣu
svarūpād apracyutā kūṭasthanityaivaṃ suvarṇādy api syān na ceṣyate/ tasmān na dravyam
atiriktaṃ dharmebhya iti/ pariharati --- ayam adoṣa iti/ kasmāt/ ekāntatānabhyupagamāt/
yadi citiśakter iva dravyasyaikāntikīṃ nityatām abhyupagacchema tata evam upālabhyemahi/
na tv aikāntikīṃ nityatām ātiṣṭhāmahe kiṃ tu tad etat trailokyaṃ na tu dravyamātraṃ
vyakter arthakriyākāriṇo rūpād apaiti/ <pb n="127"/> kasmān nityatvapratiṣedhāt
pramāṇena/ yadi hi ghaṭo vyakter nāpeyāt kapālaśarkarācūrṇādiṣv avasthāsv api vyakto
ghaṭa iti pūrvavad upalabdhyarthakriye kuryāt tasmād anityaṃ trailokyam/ astu tarhy
anityam evopalabdhyarthakriyārahitatvena gaganāravindavad atitucchatvād ity ata āha ---
apetam apy asti, nātyantatucchatā yenaikāntato+anityaṃ syād ity arthaḥ/ kasmād
vināśapratiṣedhāt pramāṇena/ tathā hi yat tucchaṃ na tat kadācid apy upalabdhyarthakriye
karoti/ yathā gaganāravindam/ karoti caitat trailokyaṃ kadācid upalabdhyarthakriye iti/
tathotpattimaddravyatvadharmalakṣaṇāvasthāyogitvādayo+apy
atyantatucchagagananalinanaraviṣāṇādivyāvṛttāḥ sattvahetava udāhāryāḥ/ tathā ca dharmī
nātyantaṃ nityo yena citiśaktivat kūṭasthanityaḥ syāt kiṃ tu kathaṃcin nityaḥ/ tathā ca
pariṇāmīti siddham/ etena mṛtpiṇḍādyavasthāsu kāryāṇāṃ ghaṭādīnām anāgatānāṃ sattvaṃ
veditavyam/ syād etat/ apetam api ced asti kasmāt pūrvavan nopalabhyata ity ata āha ---
saṃsargāt svakāraṇalayāt saukṣmyaṃ darśanānarhatvaṃ tataś cānupalabdhir iti/ tad evaṃ
dharmapariṇāmaṃ samarthya lakṣaṇapariṇāmam api lakṣaṇānāṃ parasparānugamanena
samarthayate --- lakṣaṇapariṇāma iti/ ekaikaṃ lakṣaṇaṃ lakṣaṇāntarābhyāṃ samanugatam ity
arthaḥ/ nanv ekalakṣaṇayoge lakṣaṇāntare nānubhūyete tat kathaṃ tadyoga ity ata āha ---
yathā puruṣa iti/ na hy anubhavābhāvaḥ pramāṇasiddham apalapati, tadutpāda eva tatra
tatsadbhāve pramāṇam asata utpādāsaṃbhavān naraviṣāṇavad iti/ paroktaṃ doṣam utthāpayati
--- atra lakṣaṇapariṇāma iti/ yadā dharmo vartamānas tadaiva yady atīto+anāgataś ca tadā
trayo+apy adhvānaḥ saṃkīryerann anukrameṇa cādhvanāṃ bhāve+asadutpādaprasaṅga <pb
n="128"/> iti bhāvaḥ/ pariharati --- tasya parihāra iti/ vartamānataiva hi dharmāṇām
anubhavasiddhā tataḥ prākpaścātkālasaṃbandham avagamayati/ na khalv asad utpadyate na ca
sad vinaśyati/ tad idam āha --- evaṃ hi na cittam iti/ krodhottarakālaṃ hi cittaṃ
rāgadharmakam anubhūyate/ yadā ca rāgaḥ krodhasamaye+anāgatatvena nāsīt katham asāv
utpadyetānutpannaś ca katham anubhūyeteti/ bhavatv evaṃ tathāpi kuto+adhvanām asaṃkara
iti pṛcchati --- kiṃ ceti/ kiṃ kāraṇam asaṃkare/ caḥ punararthe/ uttaram āha ---
trayāṇāṃ lakṣaṇānāṃ yugapan nāsti saṃbhavaḥ/ kasminn ekasyāṃ cittavṛttau/ krameṇa tu
lakṣaṇānām ekatamasya svavyañjakāñjanasya bhāvo bhavet saṃbhavel lakṣyādhīnanirūpaṇatayā
lakṣaṇānāṃ lakṣyākāreṇa tadvattā/ atraiva pañcaśikhācāryasaṃmatim āha --- uktaṃ ceti/
etac ca prāg eva vyākhyātam/ upasaṃharati --- tasmād iti/
āvirbhāvatirobhāvarūpaviruddhadharmasaṃsargād asaṃkaro+adhvanām iti/ dṛṣṭāntam āha ---
yathā rāgasyeti/ pūrvaṃ krodhasya rāgasaṃbandhāvagamo darśita iti/ idānīṃ tu
viṣayāntaravartino rāgasya viṣayāntaravartinā rāgāntareṇa saṃbandhāvagama iti/
dārṣṭāntikam āha --- tathā lakṣaṇasyetīti/ nanu saty apy
anekāntābhyupagame+abhedo+astīti dharmalakṣaṇāvasthānyatve tadabhinnasya dharmiṇo <pb
n="129"/>+apy anyatvaprasaṅgaḥ/ sa eva ca neṣyate tadanugamānubhavavirodhād ity ata
āha --- na dharmī tryadhvā yatas tadabhinnā dharmās tryadhvānaḥ/ dharmāṇām
adhvatrayayogam eva sphorayati --- te lakṣitā abhivyaktā vartamānā iti yāvat/ alakṣitā
anabhivyaktā anāgatā atītā iti (atītāś ceti) yāvat/ tatra lakṣitās tāṃ tām avasthāṃ
balavattvadurbalatvādikāṃ prāpnuvanto 'nyatvena pratinirdiśyante+avasthāntarato na
dravyāntarataḥ/ avasthāśabdena dharmalakṣaṇāvasthā ucyante/ etad uktaṃ bhavati ---
anubhava eva hi dharmiṇo dharmādīnāṃ bhedābhedau vyavasthāpayati/ na hy aikāntike+abhede
dharmādīnāṃ dharmiṇo dharmirūpavad dharmāditvam/ nāpy aikāntike bhede gavāśvavad
dharmāditvam/ sa cānubhavo+anaikāntikatvam avasthāpayann api
dharmādiṣūpajanāpāyadharmakeṣv api dharmiṇam ekam anugamayan dharmāṃś ca parasparato
vyāvartayan pratyātmam anubhūyata iti tadanusāriṇo vayaṃ na tam ativartya svecchayā
dharmānubhavān vyavasthāpayitum īśmaha iti/ atraiva laukikaṃ dṛṣṭāntam āha --- yathaikā
rekheti/ yathā tad eva rekhāsvarūpaṃ tattatsthānāpekṣayā śatāditvena vyapadiśyata evaṃ
tad eva dharmirūpaṃ tattaddharmalakṣaṇāvasthābhedenānyatvena pratinirdiśyata ity arthaḥ/
dārṣṭāntikārthaṃ dṛṣṭāntāntaram āha --- yathā caikatve+apīti/ atrāntare paroktaṃ doṣam
utthāpayati --- avastheti/ avasthāpariṇāme dharmalakṣaṇāvasthāpariṇāme
kauṭasthyadoṣaprasaṅga ukto dharmidharmalakṣaṇāvasthānām/ pṛcchati --- katham iti/
uttaram --- adhvano vyāpāreṇeti/ dadhnaḥ kila yo 'nāgato+adhvā tasya vyāpāraḥ kṣīrasya
vartamānatvaṃ tena vyavahitatvād dhetoḥ/ yadā dharmo dadhilakṣaṇaḥ svavyāpāraṃ
dādhikādyārambhaṃ kṣīre sann api na karoti tadānāgataḥ/ yadā karoti tadā vartamānaḥ/ <pb
n="130"/> yadā kṛtvā nivṛttaḥ sann eva svavyāpārād dādhikādyārambhāt tadātīta iti/
evaṃ traikālye+api sattvād dharmadharmiṇor lakṣaṇānām avasthānāṃ ca kauṭasthyaṃ
prāpnoti/ sarvadā sattā hi nityatvaṃ, caturṇām api ca sarvadā sattve+asattve vā
notpādaḥ, tāvanmātraṃ ca lakṣaṇaṃ kūṭasthanityatāyāḥ/ na hi citiśakter api
kūṭasthanityāyāḥ kaścid anyo viśeṣa iti bhāvaḥ/ pariharati --- nāsau doṣaḥ, kasmād
guṇinityatve 'pi guṇānāṃ vimardo+anyonyābhibhāvyābhibhāvakatvaṃ tasya vaicitryāt/ etad
uktaṃ bhavati --- yady api sarvadā sattvaṃ caturṇām api guṇiguṇānāṃ tathāpi
guṇavimardavaicitryeṇa tadātmabhūtatadvikārāvirbhāvatirobhāvabhedena pariṇāmaśālitayā na
kauṭasthyam/ citiśaktes tu na svātmabhūtavikārāvirbhāvatirobhāva iti kauṭasthyam/
yathāhuḥ ---</p>
<p>"nityaṃ tam āhur vidvāṃso yatsvabhāvo na naśayti" iti/</p>
<p>vimardavaicitryam eva vikāravaicitrye hetuṃ prakṛtau vikṛtau ca darśayati --- yathā
saṃsthānaṃ pṛthivyādipariṇāmalakṣaṇam ādimad dharmamātraṃ vināśi tirobhāvi śabdādīnāṃ
śabdasparśarūparasagandhatanmātrāṇāṃ svakāryam apekṣyāvināśinām atirobhāvinām/ prakṛtau
darśayati --- evaṃ liṅgam iti/ tasmin vikārasaṃjñā na tv evaṃ vikāravatī citiśaktir iti
bhāvaḥ/ tad evaṃ parīkṣakasiddhāṃ vikṛtiṃ prakṛtiṃ codāhṛtya vikṛtāv eva lokasiddhāyāṃ
guṇavimardavaicitryaṃ dharmalakṣaṇāvasthāpariṇāmavaicitryahetum udāharati --- tatredam
udāharaṇam iti/ na cāyaṃ niyamo lakṣaṇānām evāvasthāpariṇāma iti/ sarveṣām eva
dharmalakṣaṇāvasthābhedānām avasthāśabdavācyatvād eka evāvasthāpariṇāmaḥ sarvasādhāraṇa
ity āha --- dharmiṇo+apīti/ vyāpakaṃ pariṇāmalakṣaṇam <pb n="131"/> āha --- avasthitasya
dravyasyeti/ dharmaśabda āśritatvena dharmalakṣaṇāvasthāvācakaḥ //3.13//</p>
</div>
<div n="3.14">
<quote type="basetext" ana="yosū" n="3.14">
<p>śāntoditāvyapadeśyadharmānupātī dharmī //3.14//</p>
</quote>
<p>yasyaiṣa trividhaḥ pariṇāmas taṃ dharmiṇaṃ sūtreṇa lakṣayati --- tatra ---
śāntoditāvyapadeśyadharmānupātī dharmī/ dharmo+asyāstīti dharmīti nāvijñāte dharme sa
śakyo jñātum iti dharmaṃ darśayati --- yogyateti/ dharmiṇo dravyasya mṛdādeḥ śaktir eva
cūrṇapiṇḍaghaṭādyutpattiśaktir eva dharmas teṣāṃ tatrāvyaktatvena bhāva iti yāvat/ nanv
evam avyaktatayā santas te tataḥ prādurbhavantu/ udakāharaṇādayas tu taiḥ svakāraṇād
anāsāditāḥ kutaḥ prāptā ity ata uktaṃ --- yogyatāvacchinneti/ yo+asau ghaṭādīnām
utpattiśaktiḥ sodakāharaṇādiyogyatāvacchinnā, tenodakāharaṇādayo+api ghaṭādibhiḥ
svakāraṇād eva prāptā iti nākasmikā iti bhāvaḥ/ athavā ke dharmiṇa ity atrottaraṃ ---
yogyatāvacchinnā dharmiṇa iti/ ko dharma ity atrottaraṃ śaktir eva dharmas teṣāṃ
yogyataiva dharma ity arthaḥ/ atas tadvān dharmīti siddhaṃ bhavati/ tatsadbhāve pramāṇam
āha --- sa ca phalaprasavabhedānumita ekasya dharmiṇo+anyaś cānyaś ca
cūrṇapiṇḍaghaṭādirūpa ity arthaḥ/ kāryabhedadarśanāc ca bhinna iti yāvat/ paridṛṣṭa
upalabdhaḥ/ tatrānubhavārohiṇo vartamānasya mṛtpiṇḍasya śāntāvyapadeśyābhyāṃ
mṛccūrṇamṛdghaṭābhyāṃ bhedam āha --- tatra vartamāna iti/ yadi na bhidyeta piṇḍavac
cūrṇaghaṭayor api tadvad eva svavyāpāravyāptiprasaṅga iti bhāvaḥ/ avyaktasya tu piṇḍasya
noktaṃ bhedasādhanaṃ saṃbhavatīty āha --- yadā tv iti/ ko+asau kena bhedasādhanena
bhidyeteti/ <pb n="132"/> tad evaṃ dharmāṇāṃ bhedasādhanam abhidhāya taṃ bhedaṃ
vibhajate --- tatra ye khalv iti/ uditā iti vartamānā ity arthaḥ/ adhvanāṃ paurvāparyaṃ
niyamayati --- te ceti/ codayati --- kimartham iti/ kiṃnimittam atītasyānantarā na
bhavanti vartamānāḥ/ hetum āha siddhāntī --- pūrvapaścimatāyā abhāvāt/ viṣayeṇa
viṣayiṇīm anupalabdhiṃ sūcayati/ anupalambham evopalambhavaidharmyeṇa darśayati ---
yathānāgatavartamānayor iti/ upasaṃharati --- tat tasmād anāgata eva samanantaraḥ
pūrvatvena bhavati vartamānasya nātītaḥ/ atītasya vartamānaḥ pūrvatvena samanantaro
nāvyapadeśyaḥ/ tasmād adhvanāṃ yaviṣṭho+atīta iti siddham/ syād etad
anubhūyamānānubhūtatayoditātītau śakyāv unnetum avyapadeśyās tu punar dharmā
avyapadeśyatayaivaṃ śakyā nonnetum ity āśayavān pṛcchati --- athāvyapadeśyāḥ ke keṣu
samīkṣāmahe/ atrottaram āha --- sarvaṃ sarvātmakam iti/ yatroktam iti/ tad evopapādayati
--- jalabhūmyor iti/ jalasya hi rasarūpasparśaśabdavato bhūmeś ca
gandharasarūpasparśaśabdavatyāḥ pāriṇāmikaṃ vanaspatilatāgulmādiṣu
mūlaphalaprasavapallavādigatarasādivaiśvarūpyaṃ dṛṣṭam/ so+ayam anevamātmikāyā bhūmer
anīdṛśasya vā jalasya na pariṇāmo bhavitum arhati/ upapāditaṃ hi nāsad utpadyata iti/
tathā sthāvarāṇāṃ pāriṇāmikaṃ jaṅgameṣu manuṣyapaśumṛgādiṣu rasādivaicitryaṃ dṛṣṭam/
upayuñjānā hi te phalādīni rūpādibhedasaṃpadam āsādayanti/ evaṃ jaṅgamānāṃ pāriṇāmikaṃ
sthāvareṣu dṛṣṭam/ rudhirāvasekāt kila dāḍimīphalāni <pb n="133"/> tālaphalamātrāṇi
bhavanti/ upasaṃharati --- evaṃ sarvaṃ jalabhūmyādi sarvarasādyātmakam/ tatra hetum āha
--- jātyanucchedena jalatvabhūmitvādijāteḥ sarvatra pratyabhijñāyamānatvenānucchedāt/
nanu sarvaṃ cet sarvātmakaṃ hanta bhoḥ sarvasya sarvadā sarvatra sarvathā saṃnidhānāt
samānakālaṃ bhāvānāṃ vyaktiḥ prasajyeta, na khalu saṃnihitāvikalakāraṇaṃ kāryaṃ
vilambitum arhatīty ata āha --- deśakāleti/ yady api kāraṇaṃ sarvaṃ sarvātmakaṃ tathāpi
yo yasya kāryasya deśo yathā kuṅkumasya kāśmīraḥ/ teṣāṃ sattve+api pāñcālādiṣu na
samudācāra iti na kuṅkumasya pāñcālādiṣv abhivyaktiḥ/ evaṃ nidāghe na prāvṛṣaḥ
samudācāra iti na tadā śālīnām/ evaṃ na mṛgī manuṣyaṃ prasūte na tasyāṃ
manuṣyākārasamudācāra iti/ evaṃ nāpuṇyavān sukharūpaṃ bhuṅkte na tasmin puṇyanimittasya
samudācāra iti/ tasmād deśakālākāranimittānām apabandhād apagamān na samānakālam ātmanāṃ
bhāvānām abhivyaktir iti/ tad evaṃ dharmān vibhajya teṣu dharmiṇo+anugamaṃ darśayati ---
ya eteṣv iti/ sāmānyaṃ dharmirūpaṃ viśeṣo dharmas tadātmobhayātmaka ity arthaḥ/ tad evam
anugataṃ dharmiṇaṃ darśayitvā tam anicchato vaināśikasya kṣaṇikaṃ vijñānamātraṃ cittam
icchato+aniṣṭaprasaṅgam uktaṃ smārayati --- yasya tv iti/ vastupratyabhijñānāc ceti/ na
hi devadattena dṛṣṭaṃ yajñadattaḥ pratyabhijānāti/ tasmād yaś cānubhavitā sa eva
pratyabhijñāteti //3.14//</p>
</div>
<div n="3.15">
<quote type="basetext" ana="yosū" n="3.15">
<p>kramānyatvaṃ pariṇāmānyatve hetuḥ //3.15//</p>
</quote>
<p>kramānyatvaṃ pariṇāmānyatve hetuḥ/ kim ekasya dharmiṇa eka eva
dharmalakṣaṇāvasthālakṣaṇaḥ pariṇāma uta bahavo dharmalakṣaṇāvasthālakṣaṇāḥ pariṇāmāḥ/
tatra kiṃ prāptam ekatvād <pb n="134"/> dharmiṇa eka eva pariṇāmaḥ/ na hi ekarūpāt
kāraṇāt kāryabhedo bhavitum arhati tasyākasmikatvaprasaṅgād ityevaṃ prāpta ucyate ---
kramānyatvāt pariṇāmānyatvam/ ekasyā mṛdaś cūrṇapiṇḍaghaṭakapālakaṇākārā
pariṇatiparamparā kramavatī laukikaparīkṣakair adhyakṣaṃ samīkṣyate/ anyac cedaṃ
cūrṇapiṇḍayor ānantaryam anyac ca piṇḍaghaṭayor anyac ca ghaṭakapālayor anyac ca
kapālakaṇayor ekatra parasyānyatra pūrvatvāt/ so+ayaṃ kramabhedaḥ pariṇāma ekasminn
avakalpamānaḥ pariṇāmabhedam āpādayati/ eko+api ca mṛddharmī
kramopanipātitattatsahakārisamavadhānakrameṇa kramavatīṃ pariṇāmaparamparām udvahan
nainām ākasmikayatīti bhāvaḥ/ dharmapariṇāmānyatvaval lakṣaṇapariṇāmānyatve
'vasthāpariṇāmānyatve ca samānaṃ kramānyatvaṃ hetur iti/ tad etad bhāṣyeṇāvadyotyate ---
ekasya dharmiṇa iti/ kramakramavator abhedam āsthāya sa tasya krama ity uktam/
tathāvasthāpariṇāmakrama iti/ tathā hi --- kīnāśena koṣṭhāgāre prayatnasaṃrakṣitā api hi
vrīhayo hāyanair atibahubhiḥ pāṇisparśamātraviśīryamāṇāvayavasaṃsthānāḥ paramāṇubhāvam
anubhavanto dṛśyante/ na cāyam abhinavānām akasmād eva prādurbhavitum arhati/ tasmāt
kṣaṇaparamparākrameṇa sūkṣmasūkṣmatarasūkṣmatamabṛhadbṛhattarabṛhattamādikrameṇa
prāpteṣu viśiṣṭo+ayaṃ lakṣyata iti/ <pb n="135"/> tad idaṃ kramānyatvaṃ
dharmadharmibhedapakṣa evety āha --- ta eta iti/ ā vikārebhya ā cāliṅgād āpekṣiko
dharmadharmibhāvo mṛdāder api tanmātrāpekṣayā dharmatvād ity āha --- dharmo 'pīti/ yadā
paramārthadharmiṇy aliṅge+abhedopacāraprayogas taddvāreṇa sāmānādhikaraṇyadvāreṇa dharmy
eva dharma iti yāvat/ tadaika eva pariṇāmo dharmipariṇāma evety arthaḥ/
dharmalakṣaṇāvasthānāṃ dharmisvarūpābhiniveśāt/ tad anena dharmiṇo dūrotsāritaṃ
kūṭasthanityatvam ity uktaprāyam/ dharmapariṇāmaṃ pratipādayan prasaṅgena cittadharmāṇāṃ
prakārabhedam āha --- cittasyeti/ paridṛṣṭāḥ pratyakṣā aparidṛṣṭāḥ parokṣās tatra
pratyayātmakāḥ pramāṇādayo rāgādayaś ca/ vastumātrā ity aprakāśarūpatām āha/ syād etad
aparidṛṣṭāś cen na santy evety ata āha --- anumānena prāpito vastumātreṇa sadbhāvo yeṣāṃ
te tathoktāḥ/ paścānmānasādharmyād āgamo+apy anumānam/ saptāparidṛṣṭān kārikayā
saṃgṛhṇāti --- nirodheti/ nirodho vṛttīnām asaṃprajñātāvasthā cittasyāgamataḥ
saṃskāraśeṣabhāvo+anumānataś ca samadhigamyate/ dharmagrahaṇena puṇyāpuṇye upalakṣayati/
kvacit karmeti pāṭhas tatrāpi tajjanite puṇyāpuṇye eva gṛhyete/ te cāgamataḥ
sukhaduḥkhopabhogadarśanād vānumānato gamyete/ saṃskāras tu smṛter anumīyate/ evaṃ
triguṇatvāc cittasya calaṃ ca guṇavṛttam iti pratikṣaṇaṃ pariṇāmo+anumīyate/ evaṃ
jīvanaṃ prāṇadhāraṇaṃ prayatnabhedo+asaṃviditaś cittasya dharmaḥ śvāsapraśvāsābhyām
anumīyate/ evaṃ cetasaś ceṣṭā kriyā yathā yathā <pb n="136"/> tais tair indriyaiḥ
śarīrapradeśair vā saṃprayujyate/ sāpi tatsaṃyogād evānumīyate/ evaṃ śaktir apy
udbhūtānāṃ kāryāṇāṃ sūkṣmāvasthā cetaso dharmasthūlakāryānubhavād evānumīyata iti //3.15//</p>
</div>
<div n="3.16">
<quote type="basetext" ana="yosū" n="3.16">
<p>pariṇāmatrayasaṃyamād atītānāgatajñānam //3.16//</p>
</quote>
<p>ataḥ param ā pādaparisamāpteḥ saṃyamaviṣayas tadvaśīkārasūcanī vibhūtiś ca vaktavyā/
tatroktaprakāraṃ pariṇāmatrayam eva tāvat prathamam upāttasakalayogāṅgasya yoginaḥ
saṃyamaviṣayatayopakṣipati --- pariṇāmatrayasaṃyamād atītānāgatajñānam/ nanu yatra
saṃyamas tatraiva sākṣātkaraṇaṃ tat kathaṃ pariṇāmatrayasaṃyamo+atītānāgataṃ
sākṣātkārayed ity ata āha --- tena pariṇāmatrayaṃ sākṣātkriyamāṇaṃ teṣu pariṇāmeṣv
anugate ye atītānāgate tadviṣayaṃ jñānaṃ saṃpādayati/ pariṇāmatrayasākṣātkaraṇam eva
tadantarbhūtātītānāgatasākṣātkaraṇātmakam iti na viṣayabhedaḥ saṃyamasākṣātkārayor ity
arthaḥ //3.16//</p>
</div>
<div n="3.17">
<quote type="basetext" ana="yosū" n="3.17">
<p>śabdārthapratyayānām itaretarādhyāsāt saṃkaras tatpravibhāgasaṃyamāt
sarvabhūtarutajñānam //3.17//</p>
</quote>
<p>ayam aparaḥ saṃyamasya viṣaya upakṣipyate --- śabdārthapratyayānām itaretarādhyāsāt
saṃkaras tatpravibhāgasaṃyamāt sarvabhūtarutajñānam/ atra vācakaṃ śabdam ācikhyāsuḥ
prathamaṃ tāvad vāgvyāpāraviṣayam āha --- tatra vāg vāgindriyaṃ varṇavyañjakam
aṣṭasthānam/ yathāha ---</p>
<p>"aṣṭau sthānāni varṇānām uraḥ kaṇṭhaḥ śiras tathā/ jihvāmūlaṃ ca dantāś ca nāsikauṣṭhau
ca tālu ca" <ref cRef="">pāṇinīyaśikṣā 13</ref> iti//</p>
<p>sā vāg varṇeṣv eva yathālokapratītisiddheṣv arthavatī na ca vācaka ity arthaḥ/
śrotravyāpāraviṣayaṃ nirūpayati --- śrotraṃ punar dhvaner udānasya vāgindriyābhighātino
yaḥ pariṇatibhedo <pb n="137"/> varṇātmā tenākāreṇa pariṇataṃ tanmātraviṣayaṃ na tu
vācakaviṣayam ity arthaḥ/ yathālokapratītisiddhebhyo varṇebhyo vācakaṃ bhinatti ---
padaṃ punar vācakaṃ punar nādānusaṃhārabuddhinirgrāhyaṃ yathāpratītisiddhān nādān varṇān
pratyekaṃ gṛhītvānu paścād yā saṃharaty ekatvam āpādayati gaur ity etad ekaṃ padam iti
tayā padaṃ gṛhyate/ yady api prācyo+api buddhayo varṇākāraṃ padam eva pratyekaṃ
gocarayanti tathāpi na viśadaṃ prathate/ carame tu vijñāne tad ativiśadam iti
nādānusaṃhārabuddhinirgrāhyam uktam/ yas tu vaijātyād ekapadānubhavam avijñāya varṇān
eva vācakān ātiṣṭhate taṃ pratyāha --- varṇā iti/ te khalv amī varṇāḥ pratyekaṃ
vācyaviṣayāṃ dhiyam ādadhīran nāgadantakā iva śikyāvalambanaṃ saṃhatā vā grāvāṇa iva
piṭharadhāraṇam/ na tāvat prathamaḥ kalpaḥ/ ekasmād arthapratīter anutpatter utpattau vā
dvitīyādīnām anuccāraṇaprasaṅgo niṣpāditakriye karmaṇi viśeṣānādhāyinaḥ sādhanasya
sādhananyāyātipātāt/ tasmād dvitīyaḥ pariśiṣyate/ saṃbhavati hi grāvṇāṃ saṃhatānāṃ
piṭharadhāraṇam ekasamayabhāvitvāt/ varṇānāṃ tu yaugapadyāsaṃbhavo+ataḥ parasparam
anugrāhyānugrāhakatvāyogāt saṃbhūyāpi nārthadhiyam ādadhate/ te padarūpam ekam
asaṃspṛśantas tādātmyenāta evānupasthāpayanta āvirbhūtās tirobhūtā ayaḥśalākākalpāḥ
pratyekam apadasvarūpā ucyante/ yadi punaḥ padam ekaṃ tādātmyena spṛśeyur varṇās tato
noktadoṣaprasaṅga ity āha --- varṇaḥ punar ekaikaḥ padātmā sarvābhidhānaśaktipracitaḥ
sarvābhir abhidhānaśaktibhir nicito gogaṇagauranagetyādiṣu hi gakāro
gotvādyarthābhidhāyiṣu dṛṣṭa iti tattadabhidhānaśaktiḥ/ evaṃ somaśocir ityādiṣv
īśvarādyarthābhidhāyiṣu padeṣv ovarṇo dṛṣṭa iti so+api tattadabhidhānaśaktiḥ/ evaṃ
sarvatrohanīyam/ sa caikaiko varṇo gakārādiḥ sahakāri yad varṇāntaram okārādi tad eva
pratiyogi pratisaṃbandhi yasya sa tathoktas tasya bhāvas tattvaṃ tasmād vaiśvarūpyaṃ
nānātvam ivāpanno na tu nānātvam āpannas tasya tattvād eva pūrvo varṇo gakāra
uttareṇaukāreṇa gaṇādipadebhyo vyāvartyottaraś caukāro gakāreṇa śocirādipadebhyo
vyāvartya <pb n="138"/> viśeṣe gotvavācake gopadasphoṭe+avasthāpito+anusaṃhārabuddhau/
ayam abhisaṃdhiḥ --- arthapratyayo hi varṇair niyatakramatayā parasparam asaṃbhavadbhir
aśakyaḥ kartum/ na ca saṃskāradvārāgneyādīnām iva paramāpūrve vā svarge vā
janayitavye+aniyatakramāṇām api sāhityam arthabuddhyupajanane varṇānām iti sāṃprataṃ
vikalpāsahatvāt/ sa khalv ayaṃ varṇānubhavajanyaḥ saṃskāraḥ smṛtiprasavahetur anyo
vāgneyādijanya ivāpūrvābhidhāno na tāvad anantaraḥ kalpanāgauravāpatteḥ/ sa eva tāvad
adṛṣṭapūrvaḥ kalpanīyas tasya ca kramavadbhir varṇānubhavair ekasya janyatvaṃ na
saṃbhavatīti tajjātīyānekāvāntarasaṃskārakalpaneti gauravam/ na caiṣa jñāpakahetvaṅgam
ajñātas tadaṅgatām anubhavatīti/ na khalu saṃbandho+arthapratyāyanāṅgam ajñāto+aṅgatām
upaiti/ smṛtiphalaprasavānumitas tu saṃskāraḥ svakāraṇānubhavaviṣayaniyato na
viṣayāntare pratyayam ādhātum utsahate/ anyathā yat kiṃcid evaikaikam anubhūya sarvaḥ
sarvaṃ jānīyād iti/ na ca
pratyekavarṇānubhavajanitasaṃskārapiṇḍalabdhajanmasmṛtidarpaṇasamārohiṇo varṇāḥ
samadhigatasahabhāvā vācakā iti sāṃpratam/ kramākramaviparītakramānubhūtānāṃ
tatrāviśeṣeṇārthadhījananaprasaṅgāt/ na caitat smaraṇajñānaṃ pūrvānubhavavartinīṃ
parāparatāṃ gocarayitum arhati/ tasmād varṇebhyo+asaṃbhavann arthapratyaya
ekapadānubhavam eva svanimittam upakalpayati/ na caiṣa pade+api prasaṅgaḥ/ tad dhi
pratyekam eva prayatnabhedabhinnā dhvanayo vyañjayantaḥ
parasparavisadṛśatattatpadavyañjakadhvanibhis tulyasthānakaraṇaniṣpannāḥ sadṛśāḥ santo
'nyonyavisadṛśaiḥ padaiḥ padam ekaṃ sadṛśam āpādayantaḥ pratiyogibhedena
tattatsādṛśyānāṃ bhedāt tadupadhānād ekam apy anavayavam api sāvayavam ivānekātmakam
ivāvabhāsayanti, yathā niyatavarṇaparimāṇasaṃsthānaṃ mukham ekam api
maṇikṛpāṇadarpaṇādayo vibhinnavarṇaparimāṇasaṃsthānam anekam ādarśayanti na
paramārthataḥ/ sādṛśyopadhānabhedakalpitā bhāgā eva nirbhāgasya padasya varṇās tena
tadbuddhir varṇātmanā padabhede sphoṭam abhedam eva nirbhāgam eva sabhedam iva sabhāgam
ivālambate/ ato gopadasphoṭabhedasyaikasya gakārabhāgo gaurādipadasphoṭasādṛśyena na
nirdhārayanti svabhāginam ity okāreṇa viśiṣṭo nirdhārayaty evam okāro 'pi bhāgaḥ
śocirādipadasadṛśatayā na śakto nirdhārayituṃ svabhāginaṃ gopadasphoṭam iti gakāreṇa
viśiṣṭo nirdhārayati/ asahabhāvinām api ca saṃskāradvāreṇāsti sahabhāva iti
viśeṣaṇaviśeṣyabhāvopapattiḥ/ na ca bhinnaviṣayatvaṃ saṃskārayor bhāgadvayaviṣayayor
anubhavayos tajjanmanoś ca saṃskārayor ekapadaviṣayatvāt/ kevalabhāgānubhavena <pb
n="139"/> padam avyaktam anubhūyate+anusaṃhāradhiyā tu
bhāgānubhavayonisaṃskāralabdhajanmanā vyaktam iti viśeṣaḥ/ avyaktānubhavāś ca prāñcaḥ
saṃskārādhānakrameṇa vyaktam anubhavam ādadhānā dṛṣṭā yathā dūrād vanaspatāv
astipratyayā avyaktā vyaktavanaspatipratyayahetavaḥ/ na ceyaṃ vidhā varṇānām
arthapratyāyane saṃbhavinī/ no khalu varṇāḥ pratyekam avyaktam arthapratyayam ādadhaty
ante vyaktam iti śakyaṃ vaktum/ pratyakṣajñāna eva niyamād vyaktāvyaktatvasya/
varṇādheyas tv arthapratyayo na pratyakṣas tad eṣa varṇebhyo jāyamānaḥ sphuṭa eva
jāyeta/ na vā jāyeta na tv asphuṭaḥ/ sphoṭasya tu dhvanivyaṅgyasya pratyakṣasya sataḥ
sphuṭāsphuṭatve kalpyete ity asamānam/ evaṃ
pratyekavarṇānubhavajanitasaṃskārasahitaśrotralabdhajanmany anusaṃhārabuddhau saṃhatā
varṇā ekapadasphoṭabhāvam āpannāḥ prayatnaviśeṣavyaṅgyatayā prayatnaviśeṣasya ca
niyatakramāpekṣatayā kramasyānyatve tadabhivyañjakaprayatnaviśeṣābhāvena
tadabhivyaktyabhāvaprasaṅgāt kramānurodhino 'rthasaṃketenāvacchinnāḥ saṃketāvacchedam
eva laukikaṃ sabhāgapadaviṣayaṃ darśayanti, iyanto dvitrās tricaturāḥ pañcaṣā vā ete
sarvābhidhānaśaktiparivṛtā gakāraukāravisarjanīyāḥ sāsnādimantam artham avadyotayantīti/
tat kim idānīṃ saṃketānusāreṇa varṇānām eva vācakatvaṃ tathā ca na padaṃ nāma kiṃcid
ekam ity ata āha --- tad eteṣām iti/ dhvaninimittaḥ kramo dhvanikramaḥ/ upasaṃhṛto
dhvanikramo yeṣu te tathoktāḥ/ buddhyā nirbhāsyate prakāśyata iti buddhinirbhāsaḥ/
saṃketāvacchinnāḥ sthūladarśilokāśayānurodhena gakāraukāravisarjanīyā ity uktam/
gakārādīnām api tadbhāgatayā tādātmyena vācakatvāt pratītyanusāratas tv ekam eva padaṃ
vācakam ity arthaḥ/ etad eva spaṣṭayati --- tad ekaṃ padaṃ lokabuddhyā pratīyata iti
saṃbandhaḥ/ kasmād ekam ity ata āha --- ekabuddhiviṣayo gaur ity ekaṃ padam ity
ekākārāyā buddher viṣayo yatas tasmād ekam/ tasya vyañjakam āha --- ekaprayatnākṣiptam
iti/ rasa itipadavyañjakāt prayatnād vilakṣaṇaḥ sara itipadavyañjakaḥ prayatnaḥ/ sa
copakramataḥ sara itipadavyaktilakṣaṇaphalāvacchinnaḥ pūrvāparībhūta ekas tadākṣiptaṃ
bhāgānāṃ sādṛśyopadhānabhedakalpitānāṃ paramārthasatām abhāvād abhāgam/ ata eva
pūrvāparībhūtabhāvād akramam/ nanu varṇāḥ pūrvāparībhūtās te cāsya bhāgā iti katham
akramam abhāgaṃ cety ata āha --- avarṇam/ na hy asya varṇā bhāgāḥ kiṃ tu
sādṛśyopadhānabhedāt <pb n="140"/> padam eva tena tenākāreṇāparamārthasatā prathate/ na
hi maṇikṛpāṇadarpaṇādivartīni mukhāni mukhasya paramārthasato+avayavā iti/ bauddham
anusaṃhārabuddhau viditam antyavarṇapratyayasya vyāpāraḥ saṃskāraḥ
pūrvavarṇānubhavajanitasaṃskārasahitas tenopasthāpitaṃ viṣayīkṛtam/
varṇānubhavatattatsaṃskārāṇāṃ ca padaviṣayatvam upapāditam adhastāt/ syād etad abhāgam
akramam avarṇaṃ cet padatattvaṃ kasmād evaṃvidhaṃ kadācin na prathate na hi
lākṣārasāvasekopadhānāpāditāruṇabhāvaḥ sphaṭikamaṇis tadapagame svacchadhavalo
nānubhūyate tasmāt pāramārthikā eva varṇā ity ata āha --- paratreti/ pratipipādayiṣayā
varṇair evābhidhīyamānair uccāryamāṇaiḥ śrūyamāṇaiś ca śrotṛbhir anādir yo 'yaṃ
vāgvyavahāro vibhaktavarṇapadanibandhanas tajjanitā vāsanā sāpy anādir eva/
tadanuviddhayā tadvāsitayā lokabuddhyā vibhaktavarṇarūṣitapadāvagāhinyā siddhavat
paramārthavat saṃpratipattyā saṃvādena vṛddhānāṃ padaṃ pratīyate/ etad uktaṃ bhavati ---
asti kaścid upādhir ya upadheyena saṃyujyate viyujyate ca/ yathā lākṣādis tatra
tadviyoge sphaṭikaḥ svābhāvikena svacchadhavalena rūpeṇa prakāśata iti yujyate/
padapratyayasya tu prayatnabhedopanītadhvanibhedād anyato+anutpādāt tasya ca sadā
sādṛśyadoṣarūṣitatayā varṇātmanaiva pratyayajanakatvam iti kuto nirupādhinaḥ padasya
prathā/ yathāhuḥ ---</p>
<p>"dhvanayaḥ sadṛśātmāno viparyāsasya hetavaḥ/ upalambhakam eteṣāṃ viparyāsasya kāraṇam/
upāyatvāc ca niyataḥ padadarśitadarśinām/ jñānasyaiva ca bādheyaṃ loke dhruvam
upaplavaḥ" iti/</p>
<p>yataḥ padātmā vibhaktavarṇarūṣitaḥ prakāśate+ataḥ sthūladarśī loko varṇān eva padam
abhimanyamānas tān eva prakārabhedabhājo+arthabhede saṃketayatīty āha --- tasyeti/ tasya
padasyājānata ekasyāpi saṃketabuddhitaḥ sthūladarśilokahitāya varṇātmanā vibhāgaḥ/
vibhāgam āha --- etāvatāṃ na nyūnānām adhikānāṃ vā, evaṃjātīyako nairantaryakramaviśeṣo
'nusaṃhāra ekabuddhyupagraha ekasyārthasya gotvāder vācaka iti/ nanu yady
ekasyārthasyāyaṃ śabdo vācaka iti saṃketo hanta bhoḥ śabdārthayor netaretarādhyāsas
tarhīty ata āha --- saṃketas tv iti/ smṛtāv ātmā <pb n="141"/> svarūpaṃ yasya sa
tathoktaḥ/ na hi kṛta ity eva saṃketo+artham avadhārayaty api tu smaryamāṇaḥ/ etad uktaṃ
bhavati --- abhinnākāra eva saṃkete kathaṃcid bhedaṃ vikalpya ṣaṣṭhī prayukteti/ ya eṣāṃ
pravibhāgajñaḥ sa tatra saṃyame bhavati sarvavit sarvabhūtarutajña iti/ tad evaṃ
vikalpitavarṇabhāgam ekam anavayavaṃ padaṃ vyutpādya kalpitapadavibhāgaṃ vākyam ekam
anavayavaṃ vyutpādayitum āha --- sarvapadeṣu cāsti vākyaśaktiḥ/ ayam abhisaṃdhiḥ ---
parapratyāyanāya śabdaḥ prayujyate tatra tad eva ca paraṃ prati pratipādayitavyaṃ yat
taiḥ pratipitsitaṃ, tad eva taiḥ pratipitsitaṃ yadupādānādigocaraḥ/ na ca padārthamātraṃ
tadgocaraḥ kiṃ tu vākyārtha iti vākyārthaparā eva sarve śabdās tena sa eva teṣām arthaḥ/
ato yatrāpi kevalasya padasya prayogas tatrāpi padāntareṇa sahaikīkṛtya tato+artho
gamyate, na tu kevalāt kasmāt tanmātrasyāsāmarthyāt tathā ca vākyam eva tatra tatra
vācakaṃ na tu padāni/ tadbhāgatayā tu teṣām apy asti vākyārthavācakaśaktiḥ padārtha iva
padabhāgatayā varṇānām/ tena yathā varṇa ekaikaḥ sarvapadārthābhidhānaśaktiḥ pracita
evaṃ padam apy ekaikaṃ sarvavākyārthābhidhānaśaktipracitam/ tad idam uktam ---
sarvapadeṣu cāsti vākyaśaktir vṛkṣa ity ukte 'stīti gamyate/ adhyāhṛtāstipadasahitaṃ
vṛkṣa iti padaṃ vākyārthe vartata iti tadbhāgatvād vṛkṣapadaṃ tatra vartate/ kasmāt
punar astīti gamyata ity ata āha --- na sattāṃ padārtho vyabhicaratīti/ loka eva hi
padānām arthāvadhāraṇopāyaḥ/ sa ca kevalaṃ padārtham astyarthenābhisamasya sarvatra
vākyārthī karoti so+ayam avyabhicāraḥ sattayā padārthasyāta eva śabdavṛttividāṃ
vyavahāro yatrānyat kriyāpadaṃ nāsti tatrāstir bhavantīparaḥ prayoktavya iti/
kriyābhedāvyabhicāri prātipadikam uktvā kriyābhedaṃ kārakāvyabhicāriṇaṃ darśayati ---
tathā ca pacatīty ukta iti/ pacatīty ukte hi kārakamātrasya tadanvayayogyasyāvagamād
anyavyāvṛttiparas tadbhedānām anuvādaḥ/ tad evaṃ bheda eva vākyārtha iti tathānapekṣam
<pb n="142"/> api padaṃ vākyārthe vartamānaṃ dṛśyata iti sutarām asti vākyaśaktiḥ
padānām ity āha --- dṛṣṭaṃ ceti/ na caitāvatāpi śrotriyādipadasya
svatantrasyaivaṃvidhārthapratyāyanaṃ na yāvad astyādibhir abhisamāso+asya bhavati/ tathā
cāsyāpi vākyāvayavatvāt kalpitatvam eveti bhāvaḥ/ syād etat padānām eva ced vākyaśaktiḥ
kṛtaṃ tarhi vākyena tebhya eva tadarthāvasāyād ity ata āha --- tatra vākya iti/ uktam
etan na kevalāt padāt padārthaḥ pratipitsitaḥ pratīyate na yāvad etat
padāntareṇābhisamasyata iti/ tathā ca vākyāt padāny apoddhṛtya kalpitāni vākyārthāc
cāpoddhṛtya tadekadeśaṃ kārakaṃ vā kriyāṃ vā tatpadaṃ prakṛtyādivibhāgakalpanayā
vyākaraṇīyam anvākhyeyam/ kimarthaṃ punar etāvatā kleśenānvākhyāyata ity ata āha ---
anyatheti/ ghaṭo bhavati bhavati bhikṣāṃ dehi bhavati tiṣṭhatīti nāmākhyātayoś ca
sāmyāt/ evam aśvas tvam aśvo yātīti/ evam ajāpayaḥ piba, ajāpayaḥ śatrūn iti
nāmākhyātasārūpyād anirjñātaṃ nāmatvenākhyātatvena vānvākhyānābhāve niṣkṛṣyājñātaṃ
kathaṃ kriyāyāṃ kārake vā vyākriyeta/ tasmād vākyāt padāny apoddhṛtya vyākhyātavyāni/ na
tv anvākhyānād eva pāramārthiko vibhāgaḥ padānām iti/ tad evaṃ śabdarūpaṃ vyutpādya
śabdārthapratyayānāṃ saṃketāpāditasaṃkarāṇām asaṃkaram ākhyātum upakramate --- teṣāṃ
śabdārthapratyayānāṃ pravibhāgas tadyathā śvetate prāsāda iti kriyārthaḥ śabdaḥ/
sphuṭataro hy atra pūrvāparībhūtāyāḥ kriyāyāḥ sādhyarūpāyāḥ siddharūpaḥ kriyārthaḥ
śvetata iti bhinnaḥ śabdaḥ/ yatrāpi śabdārthayoḥ siddharūpatvaṃ tatrāpy arthād asti
śabdasya bheda ity āha --- śvetaḥ prāsāda iti kārakārthaḥ śabdaḥ/ abhihitatvāc ca
kārakavibhakter abhāvaḥ/ <pb n="143"/> arthaṃ vibhajate --- kriyākārakātmā tadarthas
tayoḥ śabdayor arthaḥ kriyātmā kārakātmā ca/ pratyayaṃ vibhajate --- pratyayaś ceti/
caśabdena tadartha ity etat padam atrānukṛṣyate/ tad atrānyapadārthapradhānaṃ
saṃbadhyate/ sa eva kriyākārakātmārtho yasya sa tathoktaḥ/ nanv abhedena pratīteḥ
śabdārthapratyayānāṃ saṃkarāt kutaḥ pravibhāga ity āśayavān pṛcchati --- kasmād iti/
uttaram āha --- so+ayam ity abhisaṃbandhād iti/ saṃketopādhir ekākārapratyayo na tu
tāttvika ity arthaḥ/ saṃketasya nimittatā darśitā saṃketa iti saptamyā/ paramārtham āha
--- yas tu śveto+artha iti/ avasthā navapurāṇatvādayaḥ/ sahagataḥ saṃkīrṇaḥ/ evaṃ ca
pravibhāgasaṃyamād yoginaḥ sarveṣāṃ bhūtānāṃ paśumṛgasarīsṛpavayaḥprabhṛtīnāṃ yāni
rutāni tatrāpy avyaktaṃ padaṃ tadarthas tatpratyayaś ceti/ tad iha
manuṣyavacanavācyapratyayeṣu kṛtaḥ saṃyamaḥ samānajātīyatayā teṣv api kṛta eveti/ teṣāṃ
rutaṃ tadarthabhedaṃ tatpratyayaṃ ca yogī jānātīti siddham //3.17//</p>
</div>
<div n="3.18">
<quote type="basetext" ana="yosū" n="3.18">
<p>saṃskārasākṣātkaraṇāt pūrvajātijñānam //3.18//</p>
</quote>
<p>saṃskārasākṣātkaraṇāt pūrvajātijñānam/ jñānajā hi saṃskārāḥ smṛter
hetavo+avidyādisaṃskārā avidyādīnāṃ kleśānāṃ hetavaḥ/ vipāko jātyāyurbhogarūpas tasya
hetavo dharmādharmarūpāḥ/ pūrveṣu bhaveṣv abhisaṃskṛtā niṣpāditāḥ svakāraṇair
yathāsaṃskṛtaṃ vyañjanaṃ kṛtam iti gamyate/ pariṇāmaceṣṭānirodhaśaktijīvanāny eva
dharmāś cittasya tadvad aparidṛṣṭāś cittadharmās teṣu śruteṣv anumiteṣu <pb n="144"/>
saparikareṣu saṃyamaḥ saṃskārāṇāṃ dvayeṣāṃ sākṣātkriyāyai samarthaḥ/ astu tatra saṃyamāt
tatsākṣātkāraḥ pūrvajātisākṣātkāras tu kuta ity ata āha --- na ca deśeti/ nimittaṃ
pūrvaśarīram indriyādi ca/ sānubandhasaṃskārasākṣātkāra eva nāntarīyakatayā
jātyādisākṣātkāram ākṣipatīty arthaḥ/ svasaṃskārasaṃyamaṃ parakīyeṣv atidiśati ---
paratrāpy evam iti/ atra śraddhotpāde hetum anubhavata āvaṭyasya jaigīṣavyeṇa saṃvādam
upanyasyati --- atredam ākhyānaṃ śrūyata iti/ mahākalpo mahāsargaḥ/ tanudhara iti
nirmāṇakāyasaṃpad uktā/ bhavyaḥ śobhano vigalitarajastamomala ity arthaḥ/
pradhānavaśitvam aiśvaryaṃ tena hi pradhānaṃ vikṣobhya yasmai yādṛśīṃ kāyendriyasaṃpadaṃ
ditsati tasmai tādṛśīṃ datte/ svakīyāni ca kāyendriyasahasrāṇi nirmāyāntarikṣe divi
bhuvi ca yathecchaṃ viharatīti/ saṃtoṣo hi tṛṣṇākṣayo buddhisattvasya praśāntatā
dharmaḥ //3.18//
<pb n="145"/></p>
</div>
<div n="3.19">
<quote type="basetext" ana="yosū" n="3.19">
<p>pratyayasya paracittajñānam //3.19//</p>
</quote>
<p>pratyayasya paracittajñānam/ parapratyayasya cittamātrasya sākṣātkaraṇād iti //3.19//</p>
</div>
<div n="3.20">
<quote type="basetext" ana="yosū" n="3.20">
<p>na ca tat sālambanaṃ tasyāviṣayībhūtatvāt //3.20//</p>
</quote>
<p>yathā saṃskārasākṣātkāras tadanubandhapūrvajanmasākṣātkāram ākṣipaty evaṃ
paracittasākṣātkāro+api tadālambanasākṣātkāram ākṣiped iti prāpta āha --- na ca tat
sālambanaṃ tasyāviṣayībhūtatvāt/ sānubandhasaṃskāraviṣayo 'sau saṃyamo+ayaṃ tu
paracittamātraviṣaya ity abhiprāyaḥ //3.20//</p>
</div>
<div n="3.21">
<quote type="basetext" ana="yosū" n="3.21">
<p>kāyarūpasaṃyamāt tadgrāhyaśaktistambhe cakṣuṣprakāśāsaṃprayoge+antardhānam //3.21//</p>
</quote>
<p>kāyarūpasaṃyamāt tadgrāhyaśaktistambhe cakṣuṣprakāśasaṃprayoge+antardhānam/ pañcātmakaḥ
kāyaḥ/ sa ca rūpavattayā cākṣuṣo bhavati/ rūpeṇa hi kāyaś ca tadrūpaṃ ca
cakṣurgrahaṇakarmaśaktim anubhavati/ tatra yadā rūpe saṃyamaviśeṣo yoginā kriyate tadā
rūpasya grāhyaśaktī rūpavatkāyapratyakṣatāhetuḥ stambhyate/ tasmād grāhyaśaktistambhe
saty antardhānaṃ yoginas tataḥ parakīyacakṣurjanitena prakāśena jñānenāsaṃprayogaś
cakṣurjñānāviṣayatvaṃ yoginaḥ kāyasyeti yāvat/ tasmin kartavye+antardhānaṃ kāraṇam ity
arthaḥ/ eteneti/ kāyaśabdasparśarasagandhasaṃyamāt tadgrāhyaśaktistambhe
śrotratvagrasanaghrāṇaprakāśāsaṃprayoge+antardhānam iti sūtram ūhanīyam //3.21//
<pb n="146"/></p>
</div>
<div n="3.22">
<quote type="basetext" ana="yosū" n="3.22">
<p>sopakramaṃ nirupakramaṃ ca karma tatsaṃyamād aparāntajñānam ariṣṭebhyo vā //3.22//</p>
</quote>
<p>sopakramaṃ nirupakramaṃ ca karma tatsaṃyamād aparāntajñānam ariṣṭebhyo vā/ āyurvipākaṃ
ca karma dvividhaṃ sopakramaṃ nirupakramaṃ ca/ yat khalv aikabhavikaṃ karma
jātyāyurbhogahetus tad āyurvipākam/ tac ca kiṃcitkālānapekṣam eva bhogadānāya prasthitaṃ
dattabahubhogam alpāvaśiṣṭaphalaṃ pravṛttavyāpāraṃ kevalaṃ tatphalasya sahasā bhoktum
ekena śarīreṇāśakyatvād vilambate tad idaṃ sopakramam/ upakramo vyāpāras tatsahitam ity
arthaḥ/ tad eva tu dattastokaphalaṃ tatkālam apekṣya phaladānāya vyāpriyamāṇaṃ
kādācitkamandavyāpāraṃ nirupakramam/ etad eva nidarśanābhyāṃ viśadayati --- tatra
yatheti/ atraivātivaiśadyāya nidarśanāntaraṃ darśayati --- yathā vāgnir iti/ parāntaṃ
mahāpralayam apekṣyāparānto maraṇam/ tasmin karmaṇi dharmādharmayoḥ saṃyamād
aparāntajñānam/ tataś ca yogī sopakramam ātmanaḥ karma vijñāya bahūn kāyān nirmāya
sahasā phalaṃ bhuktvā svecchayā mriyate/ prāsaṅgikam āha --- ariṣṭebhyo vā/ arivat
trāsayantīty ariṣṭāni trividhāni maraṇacihnāni/ viparītaṃ vā sarvaṃ
māhendrajālādivyatirekeṇa grāmanagarādi svargam abhimanyate, manuṣyalokam eva devalokam
iti //3.22//
<pb n="147"/></p>
</div>
<div n="3.23">
<quote type="basetext" ana="yosū" n="3.23">
<p>maitryādiṣu balāni //3.23//</p>
</quote>
<p>maitryādiṣu balāni/ maitryādiṣu saṃyamān maitryādibalāny asya bhavanti/ tatra
maitrībhāvanāto balaṃ yena jīvalokaṃ sukhākaroti tataḥ sarvahito bhavati/ evaṃ
karuṇābalāt prāṇino duḥkhād duḥkhahetor vā samuddharati/ evaṃ muditābalāj jīvalokasya
mādhyasthyam ādhatte/ vakṣyamāṇaupayikaṃ bhāvanākāraṇatvaṃ samādher āha --- bhāvanātaḥ
samādhir yaḥ sa saṃyamaḥ/ yady api dhāraṇādhyānasamādhitrayam eva saṃyamo na
samādhimātraṃ tathāpi samādhyanantaraṃ kāryotpādāt samādheḥ prādhānyāt tatra saṃyama
upacaritaḥ/ kvacid bhāvanā samādhir iti pāṭhaḥ/ tatra bhāvanāsamādhī samūhasya
saṃyamasyāvayavau hetū bhavataḥ/ vīryaṃ prayatnaḥ, tena maitryādibalavataḥ puṃsaḥ
sukhitādiṣu pareṣāṃ kartavyeṣu prayatno+avandhyo bhavatīti/ upekṣaudāsīnyaṃ, na tatra
bhāvanā nāpi sukhādivad bhāvyaṃ kiṃcid astīti //3.23//</p>
</div>
<div n="3.24">
<quote type="basetext" ana="yosū" n="3.24">
<p>baleṣu hastibalādīni //3.24//</p>
</quote>
<p>baleṣu hastibalādīni/ yasya bale saṃyamas tasya balaṃ labhata iti //3.24//</p>
</div>
<div n="3.25">
<quote type="basetext" ana="yosū" n="3.25">
<p>pravṛttyālokanyāsāt sūkṣmavyavahitaviprakṛṣṭajñānam //3.25//</p>
</quote>
<p>pravṛttyālokanyāsāt sūkṣmavyavahitaviprakṛṣṭajñānam/ sūkṣme vyavahite viprakṛṣṭe vārthe
saṃyamena vinyasya tam adhigacchati //3.25//
<pb n="148"/></p>
</div>
<div n="3.26">
<quote type="basetext" ana="yosū" n="3.26">
<p>bhuvanajñānaṃ sūrye saṃyamāt //3.26//</p>
</quote>
<p>bhuvanajñānaṃ sūrye saṃyamāt/ ā dhruvādito merupṛṣṭhāt/ tad evam anena
saṃgrahaślokāntena saṃkṣepataḥ sapta lokān upanyasya vistareṇāha --- tatrāvīcer iti/
ghanaśabdena pṛthivy ucyate/ bhūmiḥ sthānam ity arthaḥ/ ete mahānarakā
anekopanarakaparivārā boddhavyāḥ/ etān eva nāmāntareṇopasaṃharati --- maheti/ tasya
sūryapracārād rātriṃdivaṃ lagnam iva vartate/ <pb n="149"/> yam evāsya bhāgaṃ sūryas
tyajati tatra rātriḥ/ yam eva bhāgam alaṃkaroti tatra dinam iti/
sakalajambūdvīpaparimāṇam āha --- tad etad yojanaśatasāhasram/ kiṃbhūtaṃ yojanānāṃ
śatasāhasram ity āha --- sumeror diśi diśi tadardhena pañcāśadyojanasahasreṇa vyūḍhaṃ
saṃkṣiptam/ yato+asya madhyasthaḥ sumeruḥ samudrāś ca sarṣaparāśikalpā iti dviguṇā
dviguṇā iti saṃbandhaḥ/ yathā sarṣaparāśir na vrīhirāśir ivocchrito nāpi bhūmisamas
tathā samudrā apīty arthaḥ/ vicitraiḥ śailair avataṃsair iva saha vartanta iti
savicitraśailāvataṃsā dvīpāḥ/ tad etat sarvaṃ sadvīpavipinanaganagaranīradhimālāvalayaṃ
lokālokaparivṛtaṃ viśvaṃbharāmaṇḍalaṃ brahmāṇḍamadhye vyūḍhaṃ saṃkṣiptaṃ supratiṣṭhitaṃ
saṃsthānaṃ saṃniveśo yasya tat tathoktam/ ye yatra prativasanti tatra tān darśayati ---
tatra pātāla iti/ sumeroḥ saṃniveśam āha --- sumerur iti/ tad evaṃ bhūrlokaṃ saprakāram
uktvā saprakāram evāntarīkṣalokam āha --- graheti/ vikṣepo vyāpāraḥ/ <pb n="150"/>
svarlokam ādarśayati --- māhendranivāsina iti/ devanikāyā devajātayaḥ/ ṣaṇṇām api
devanikāyānāṃ rūpotkarṣam āha --- sarve saṃkalpasiddhā iti/ saṃkalpamātrād evaiṣāṃ
viṣayā upanamanti/ vṛndārakāḥ pūjyāḥ/ kāmabhogino maithunapriyāḥ/ aupapādikadehāḥ pitroḥ
saṃyogam antareṇākasmād eva divyaṃ śarīram eṣāṃ dharmaviśeṣātisaṃskṛtebhyo+aṇubhyo
bhūtebhyo bhavatīti/ maharlokam āha --- mahatīti/ mahābhūtavaśinaḥ/ yad yad etebhyo
rocate tat tad eva mahābhūtāni prayacchanti/ tadicchātaś ca mahābhūtāni tena tena
saṃsthānenāvatiṣṭhante/ dhyānāhārā dhyānamātratṛptāḥ pṛṣṭā bhavanti/ janalokam āha ---
prathama ity uktakrameṇa/ bhūtendriyavaśina iti/ bhūtāni pṛthivyādīnīndriyāṇi śrotrādīni
yathā niyoktum icchanti tathaiva niyujyante/ uktakramāpekṣayā dvitīyaṃ brahmaṇas
tapolokam āha --- dvitīya iti/ bhūtendriyaprakṛtivaśina iti/ prakṛtiḥ pañca tanmātrāṇi
tadvaśinas tadicchāto hi tanmātrāṇy eva kāyākāreṇa pariṇamanta ity āgaminaḥ/ dviguṇety
ābhāsvarebhyo dviguṇāyuṣo mahābhāsvarās tebhyo 'pi dviguṇāyuṣaḥ satyamahābhāsvarā ity
arthaḥ/ ūrdhvam ity ūrdhvaṃ satyaloke+apratihatajñānā avīces tu prabhṛty ā tapolokaṃ
sūkṣmavyavahitādi sarvaṃ vijānantīty arthaḥ/ tṛtīyaṃ brahmaṇaḥ satyalokam āha --- <pb
n="151"/> tṛtīya iti/ akṛto bhavanasya gṛhasya nyāso yais te tathoktāḥ/ ādhārābhāvād
eva svapratiṣṭhāḥ/ sveṣu śarīreṣu pratiṣṭhā yeṣāṃ te tathoktāḥ/ pradhānavaśinas
tadicchātaḥ sattvarajastamāṃsi pravartante yāvatsargāyuṣaḥ/ tathā ca śrūyate ---</p>
<p>"brahmaṇā saha te sarve saṃprāpte pratisaṃcare/ parasyānte kṛtātmānaḥ praviśanti paraṃ
padam" <ref cRef="">kūrmapurāṇam pūrvakhaṇḍaḥ 12.269</ref> iti//</p>
<p>tad evaṃ caturṇāṃ devanikāyānāṃ sādhāraṇadharmān uktvā nāmaviśeṣagrahaṇena
dharmaviśeṣān āha --- tatreti/ acyutā nāma devāḥ sthūlaviṣayadhyānasukhās tena te
tṛpyanti/ śuddhanivāsā nāma devāḥ sūkṣmaviṣayadhyānasukhās tena te tṛpyanti/ satyābhā
nāma devā indriyaviṣayadhyānasukhās tena te tṛpyanti/ saṃjñāsaṃjñino nāma devā
asmitāmātradhyānasukhās tena te tṛpyanti/ ta ete sarve saṃprajñātasamādhim upāsate/
athāsaṃprajñātasamādhiniṣṭhā videhaprakṛtilayāḥ kasmān na lokamadhye nyasyanta ity ata
āha --- videhaprakṛtilayās tv iti/ buddhivṛttimanto hi darśitaviṣayā lokayātrāṃ vahanto
lokeṣu vartante/ na caivaṃ videhaprakṛtilayāḥ saty api sādhikāratva ity arthaḥ/ tad etad
ā satyalokam ā cāvīcer yoginā sākṣātkaraṇīyaṃ, sūryadvāre suṣumnāyāṃ nāḍyām/ na
caitāvatāpi tatsākṣātkāro bhavatīty ata āha --- evaṃ tāvad anyatrāpi suṣumnāyā anyatrāpi
yogopādhyāyopadiṣṭeṣu yāvad idaṃ sarvaṃ jagad dṛṣṭam iti/ buddhisattvaṃ hi svabhāvata
eva viśvaprakāśanasamarthaṃ tamomalāvṛtaṃ yatraiva rajasodghāṭyate tad eva prakāśayati/
sūryadvārasaṃyamodghāṭitaṃ tu bhuvanaṃ prakāśayati/ na caivam anyatrāpi prasaṅgas
tatsaṃyamasya tāvanmātrodghāṭanasāmarthyād iti sarvam avadātam //3.26//
<pb n="152"/></p>
</div>
<div n="3.27-31">
<quote type="basetext" ana="yosū" n="3.27">
<p>candre tārāvyūhajñānam //3.27//</p>
</quote>
<quote type="basetext" ana="yosū" n="3.28">
<p>dhruve tadgatijñānam //3.28//</p>
</quote>
<quote type="basetext" ana="yosū" n="3.29">
<p>nābhicakre kāyavyūhajñānam //3.29//</p>
</quote>
<quote type="basetext" ana="yosū" n="3.30">
<p>kaṇṭhakūpe kṣutpipāsānivṛttiḥ //3.30//</p>
</quote>
<quote type="basetext" ana="yosū" n="3.31">
<p>kūrmanāḍyāṃ sthairyam //3.31//</p>
</quote>
<p>candre tārāvyūhajñānam/ dhruve tadgatijñānam/ nābhicakre kāyavyūhajñānam/ kaṇṭhakūpe
kṣutpipāsānivṛttiḥ/ kūrmanāḍyāṃ sthairyam/ tatra tatra jijñāsāyāṃ yoginas tatra tatra
saṃyamaḥ/ evaṃ kṣutpipāsānivṛttihetuḥ saṃyamaḥ sthairyahetuś ca sūtrapadair upadiṣṭo
bhāṣyeṇa ca nigadavyākhyātena vyākhyāta iti na vyākhyātaḥ //3.27//3.28//3.29//3.30//3.31//</p>
</div>
<div n="3.32">
<quote type="basetext" ana="yosū" n="3.32">
<p>mūrdhajyotiṣi siddhadarśanam //3.32//</p>
</quote>
<p>mūrdhajyotiṣi siddhadarśanam/ mūrdhaśabdena suṣumnā nāḍī lakṣyate tatra saṃyama iti //3.32//
<pb n="153"/></p>
</div>
<div n="3.33">
<quote type="basetext" ana="yosū" n="3.33">
<p>prātibhād vā sarvam //3.33//</p>
</quote>
<p>prātibhād vā sarvam/ pratibhohas tadbhavaṃ prātibham/ prasaṃkhyānahetusaṃyamavato hi
tatprakarṣe prasaṃkhyānodayapūrvaliṅgaṃ yad ūhajaṃ jñānaṃ tena sarvaṃ vijānāti yogī/ tac
ca prasaṃkhyānasaṃnidhāpanena saṃsārāt tārayatīti tārakam //3.33//</p>
</div>
<div n="3.34">
<quote type="basetext" ana="yosū" n="3.34">
<p>hṛdaye cittasaṃvit //3.34//</p>
</quote>
<p>hṛdaye cittasaṃvit/ hṛdayapadaṃ vyācaṣṭe --- yad idam asmin brahmapure/ bṛhattvād ātmā
brahma tasya puraṃ nilayas tad dhi tatra vijānāti svam iti/ daharaṃ gartaṃ tad eva
puṇḍarīkam adhomukhaṃ veśma manasaḥ/ cittasaṃvedanatve hetum āha --- tatra vijñānaṃ
tatra saṃyamāc cittaṃ vijānāti svavṛttiviśiṣṭam //3.34//</p>
</div>
<div n="3.35">
<quote type="basetext" ana="yosū" n="3.35">
<p>sattvapuruṣayor atyantāsaṃkīrṇayoḥ pratyayāviśeṣo bhogaḥ parārthāt svārthasaṃyamāt
puruṣajñānam //3.35//</p>
</quote>
<p>sattvapuruṣayor atyantāsaṃkīrṇayoḥ pratyayāviśeṣo bhogaḥ parārthāt svārthasaṃyamāt
puruṣajñānam/ yatra prakāśarūpasyātisvacchasya nitāntābhibhūtarajastamastayā
vivekakhyātirūpeṇa pariṇatasya buddhisattvasyātyantikaś caitanyād asaṃkaras tatra kaiva
kathā rajastamasor jaḍasvabhāvayor ity āśayavān sūtrakāraḥ sattvapuruṣayor ity uvāca/
imam evābhiprāyaṃ gṛhītvā bhāṣyakāro 'py āha --- buddhisattvaṃ prakhyāśīlam iti/ na
prakhyāśīlamātram api tu vivekakhyātirūpeṇa pariṇatam ato
nitāntaśuddhaprakāśatayātyantasārūpyaṃ caitanyeneti saṃkara ity ata āha --- samāneti/
sattvenopanibandhanam avinābhāvaḥ saṃbandhaḥ, samānaṃ sattvopanibandhanaṃ yayo
rajastamasos te tathokte/ vaśīkāro+abhibhavaḥ/ asaṃkaram āha --- <pb n="154"/> tasmāc
ceti/ cakāro+apyarthaḥ/ na kevalaṃ rajastamobhyām ity arthaḥ/ pariṇāmina iti vaidharmyam
apariṇāminaḥ puruṣād uktam/ pratyayāviśeṣaḥ śāntaghoramūḍharūpāyā buddheś
caitanyabimbodgrāheṇa caitanyasya śāntādyākārādhyāropaś candramasa iva
svacchasalilapratibimbitasya tatkampāt kampanāropaḥ/ bhogahetum āha ---
darśitaviṣayatvād iti/ asakṛd vyākhyātam/ nanu buddhisattvam astu puruṣabhinnaṃ bhogas
tu puṃsaḥ kuto bhidyata ity ata āha --- sa bhogapratyayo bhogarūpaḥ pratyayaḥ
sattvasyātaḥ parārthatvād dṛśyo bhogyaḥ/ sattvaṃ hi parārthaṃ saṃhatatvāt taddharmaś ca
bhoga iti so 'pi parārthaḥ/ yasmai ca parasmā asau tasya bhoktur bhogyaḥ/
athavānukūlapratikūlavedanīyas tu sukhaduḥkhānubhavo bhogaḥ/ na cāyam ātmānam
evānukūlayati pratikūlayati vā, svātmani vṛttivirodhād ato+anukūlanīyapratikūlanīyārtho
bhogaḥ/ sa bhoktātmā tasya dṛśyo bhogya iti/ yas tu tasmāt parārthād viśiṣṭa iti/
parārthād iti pañcamyanyapadādhyāhāreṇa vyākhyātā/ syād etat puruṣaviṣayā cet prajñā
hanta bhoḥ puruṣaḥ prajñāyāḥ prajñeya iti prajñāntaram eva tatra tatrety anavasthāpāta
ity ata āha --- na ca puruṣapratyayeneti/ ayam abhisaṃdhiḥ --- cityā jaḍaḥ prakāśyate/
na jaḍena citiḥ/ puruṣapratyayas tv acidātmā kathaṃ cidātmānaṃ prakāśayet/ cidātmā tv
aparādhīnaprakāśo jaḍaṃ prakāśayatīti yuktam/ buddhisattvātmanety acidrūpatādātmyena
jaḍatvam āha/ buddhisattvagatapuruṣapratibimbālambanāt puruṣālambanaṃ na tu
puruṣaprakāśanāt puruṣālambanam/ buddhisattvam eva tu tena pratyayena
saṃkrāntapuruṣapratibimbaṃ puruṣacchāyāpannaṃ caitanyam ālambata iti puruṣārthaḥ/
atraiva śrutim udāharati --- tathā hy uktam īśvareṇa vijñātāram iti/ na kenacid ity
arthaḥ //3.35//
<pb n="155"/></p>
</div>
<div n="3.36">
<quote type="basetext" ana="yosū" n="3.36">
<p>tataḥ prātibhaśrāvaṇavedanādarśāsvādavārtā jāyante //3.36//</p>
</quote>
<p>sa ca svārthasaṃyamo na yāvat pradhānaṃ svakāryaṃ puruṣajñānam abhinirvartayati tāvat
tasya purastād yā vibhūtīr ādhatte tāḥ sarvā darśayati --- tataḥ
prātibhaśrāvaṇavedanādarśāsvādavārtā jāyante/ tad anena yogajadharmānugṛhītānāṃ
manaḥśrotratvakcakṣurjihvāghrāṇānāṃ yathāsaṃkhyaṃ
prātibhajñānadivyaśabdādyaparokṣahetubhāvā uktāḥ/ śrotrādīnāṃ pañcānāṃ
divyaśabdādyupalambhakānāṃ tāntrikyaḥ saṃjñāḥ śrāvaṇādyāḥ/ sugamaṃ bhāṣyam //3.36//</p>
</div>
<div n="3.37">
<quote type="basetext" ana="yosū" n="3.37">
<p>te samādhāv upasargā vyutthāne siddhayaḥ //3.37//</p>
</quote>
<p>kadācid ātmaviṣayasaṃyame pravṛttas tatprabhāvād amūr arthāntarasiddhīr adhigamya
kṛtārthamanyaḥ saṃyamād viramed ata āha --- te samādhāv upasargā vyutthāne siddhayaḥ/
vyutthitacitto hi tāḥ siddhīr abhimanyate/ janmadurgata iva draviṇakaṇikām api
draviṇasaṃbhāram/ yoginā tu samāhitacittenopanatābhyo+api tābhyo virantavyam/
abhisaṃhitatāpatrayātyantikopaśamarūpaparamapuruṣārthaḥ sa khalv ayaṃ kathaṃ
tatpratyanīkāsu siddhiṣu rajyeteti sūtrabhāṣyayor arthaḥ //3.37//</p>
</div>
<div n="3.38">
<quote type="basetext" ana="yosū" n="3.38">
<p>bandhakāraṇaśaithilyāt pracārasaṃvedanāc ca cittasya paraśarīrāveśaḥ //3.38//</p>
</quote>
<p>tad evaṃ jñānarūpam aiśvaryaṃ puruṣadarśanāntaṃ saṃyamaphalam uktvā kriyārūpam
aiśvaryaṃ saṃyamaphalam āha --- bandhakāraṇaśaithilyāt pracārasaṃvedanāc ca cittasya
paraśarīrāveśaḥ/ <pb n="156"/> samādhibalād iti/ bandhakāraṇaviṣayasaṃyamabalāt
prādhānyāt samādhigrahaṇam/ pracaraty anenāsminn iti pracāraḥ/ cittasya gamāgamādhvāno
nāḍyas tasmin pracāre saṃyamāt tadvedanaṃ, tasmāc ca bandhakāraṇaśaithilyān na tena
pratibadhyate/ apratibaddham apy unmārgeṇa gacchan na svaśarīrād apratyūhaṃ niṣkrāmati/
na ca paraśarīram āviśati/ tasmāt tatpracāro+api jñātavyaḥ/ indriyāṇi ca cittānusārīṇi
paraśarīre yathādhiṣṭhānaṃ niviśanta iti //3.38//</p>
</div>
<div n="3.39">
<quote type="basetext" ana="yosū" n="3.39">
<p>udānajayāj jalapaṅkakaṇṭakādiṣv asaṅga utkrāntiś ca //3.39//</p>
</quote>
<p>udānajayāj jalapaṅkakaṇṭakādiṣv asaṅga utkrāntiś ca/ samastendriyavṛttir jīvanaṃ
prāṇādilakṣaṇā prāṇādayo lakṣaṇaṃ yasyāḥ sā tathoktā/ dvayīndriyāṇāṃ vṛttir
bāhyābhyantarī ca/ bāhyā rūpādyālocanalakṣaṇā/ ābhyantarī tu jīvanaṃ, sā hi
prayatnabhedaḥ śarīropagṛhītamārutakriyābhedahetuḥ sarvakaraṇasādhāraṇaḥ/ yathāhuḥ
---</p>
<p>"sāmānyakaraṇavṛttiḥ prāṇādyā vāyavaḥ pañca" <ref cRef="">sāṃkhyakārikā 29</ref> iti/</p>
<p>tair asya lakṣaṇīyatvāt tasya prayatnasya kriyā kāryaṃ pañcatayī/ prāṇa ā nāsikāgrād ā
ca hṛdayād avasthitaḥ/ aśitapītāhārapariṇatibhedaṃ rasaṃ tatra tatra sthāne samam
anurūpaṃ nayan samānaḥ/ ā hṛdayād ā ca nābher asyāvasthānam/ mūtrapurīṣagarbhādīnām
apanayanahetur apānaḥ/ ā <pb n="157"/> nābher ā ca pādatalād asya vṛttiḥ/ unnayanād
ūrdhvaṃ nayanād rasādīnām udānaḥ/ ā nāsikāgrād ā ca śiraso vṛttir asya/ vyāpī vyānaḥ/
eṣām uktānāṃ pradhānaṃ prāṇas tadutkrame sarvotkramaśruteḥ "prāṇam utkrāmantam anu sarve
prāṇā utkrāmanti" <ref cRef="">bṛhadāraṇyakopaniṣat 4.4.2</ref> iti/ tad evaṃ prāṇādīnāṃ
kriyāsthānabhedena bhedaṃ pratipādya sūtrārtham avatārayati --- udānajayād iti/ udāne
kṛtasaṃyamas tajjayāj jalādibhir na pratihanyate/ utkrāntiś cārcirādimārgeṇa bhavati
prāyaṇakāle/ tasmāt tām utkrāntiṃ vaśitvena pratipadyate/ prāṇādisaṃyamāt tadvijaye
bhūtajaya etāḥ kriyāḥ sthānavijayādibhedāt pratipattavyāḥ //3.39//</p>
</div>
<div n="3.40">
<quote type="basetext" ana="yosū" n="3.40">
<p>samānajayāj jvalanam //3.40//</p>
</quote>
<p>samājanayāj jvalanam/ tejasaḥ śārīrasyopadhmānam uttejanam //3.40//</p>
</div>
<div n="3.41">
<quote type="basetext" ana="yosū" n="3.41">
<p>śrotrākāśayoḥ saṃbandhasaṃyamād divyaṃ śrotram //3.41//</p>
</quote>
<p>svārthasaṃyamād anvācayaśiṣṭaṃ śrāvaṇādy uktaṃ saṃprati śrāvaṇādyarthād eva saṃyamāc
chrāvaṇādi bhavatīty āha --- śrotrākāśayoḥ saṃbandhasaṃyamād divyaṃ śrotram/
saṃyamaviṣayaṃ śrotrākāśayoḥ saṃbandham ādhārādheyabhāvam āha --- sarvaśrotrāṇām
āhaṃkārikāṇām apy ākāśaṃ karṇaśaṣkulīvivaraṃ pratiṣṭhā tadāyatanaṃ śrotraṃ
tadupakārāpakārābhyāṃ śrotrasyopakārāpakāradarśanāt/ śabdānāṃ ca śrotrasahakāriṇāṃ
pārthivādiśabdagrahaṇe kartavye karṇaśaṣkulīsuṣiravarti śrotraṃ
svāśrayanabhogatāsādhāraṇaśabdam apekṣate/ gandhādiguṇasahakāribhir ghrāṇādibhir bāhyaṃ
pṛthivyādivartigandhādyālocane kārye dṛṣṭam/ āhaṃkārikam api
ghrāṇrasanatvakcakṣuḥśrotraṃ bhūtādhiṣṭhānam eva bhūtopakārāpakārābhyāṃ ghrāṇādīnām
upakārāpakāradarśanād ity uktam/ tac cedaṃ śrotram āhaṃkārikam ayaḥpratimam
ayaskāntamaṇikalpena vaktṛvaktrasamutpannena vaktrasthena śabdenākṛṣṭaṃ
svavṛttiparamparayā vaktṛvaktram āgataṃ śabdam ālocayati/ <pb n="158"/> tathā ca
digdeśavartiśabdapratītiḥ prāṇabhṛnmātrasya nāsati bādhake+apramāṇīkṛtā bhaviṣyatīti/
tathā ca pañcaśikhasya vākyam --- tulyadeśaśravaṇānām ekadeśaśrutitvaṃ sarveṣāṃ
bhavatīti/ tulyadeśāni śravaṇāni śrotrāṇi yeṣāṃ caitrādīnāṃ te tathoktāḥ/ sarveṣāṃ
śravaṇāny ākāśavartīnīty arthaḥ/ tac ca śrotrādhiṣṭhānam ākāśaṃ śabdaguṇatanmātrād
utpannaṃ śabdaguṇakaṃ yena śabdena sahakāriṇā pārthivādīñ śabdān gṛhṇāti/ tasmāt
sarveṣām ekajātīyā śrutiḥ śabda ity arthaḥ/ tad anena śrotrādhiṣṭhānatvam ākāśasya
śabdaguṇatvaṃ ca darśitam iti/ tac caikadeśaśrutitvam ākāśasya liṅgam/ sā hy ekajātīyā
śabdavyañjikā śrutir yadāśrayā tad evākāśaśabdavācyam/ na hīdṛśīṃ śrutim antareṇa
śabdavyaktiḥ/ na cedṛśī śrutiḥ pṛthivyādiguṇas tasya svātmani
vyaṅgyavyañjakatvānupapatter iti/ anāvaraṇaṃ cākāśaliṅgam/ yady ākāśaṃ nābhaviṣyad
anyonyasaṃpiṇḍitāni mūrtāni na sūcībhir apy abhetsyanta/ tataś ca sarvair eva sarvam
āvṛtaṃ syāt/ na ca mūrtadravyābhāvamātrād evānāvaraṇam asyābhāvasya bhāvāśritatvena
tadabhāve+abhāvāt/ na ca citiśaktis tadāśrayā bhavitum arhati/
apariṇāmitayāvacchedakatvābhāvāt/ na ca dikkālādayaḥ pṛthivyādidravyavyatiriktāḥ santi/
tasmāt tādṛśaḥ pariṇatibhedo nabhasa eveti sarvam avadātam/ anāvaraṇe cākāśaliṅge siddhe
yatra yatrānāvaraṇaṃ tatra tatra sarvatrākāśam iti sarvagatatvam apy ākāśasya siddham
ity āha --- tathāmūrtasyeti/ śrotrasadbhāve pramāṇam āha --- śabdagrahaṇeti/ kriyā hi
karaṇasādhyā dṛṣṭā/ yathā chidādir vāsyādisādhyā/ tad iha śabdagrahaṇakriyayāpi
karaṇasādhyayā bhavitavyaṃ, yac ca karaṇaṃ tac ca śrotram iti/ athāsyāś cakṣurādaya eva
kasmāt karaṇaṃ na bhavantīty ata āha --- badhirābadhirayor iti/ anvayavyatirekābhyām
avadhāraṇam/ upalakṣaṇaṃ caitat tvagvātayoś cakṣustejaso rasanodakayor nāsikāpṛthivyoḥ
saṃbandhasaṃyamād divyatvagādy apy ūhanīyam //3.41//
<pb n="159"/></p>
</div>
<div n="3.42">
<quote type="basetext" ana="yosū" n="3.42">
<p>kāyākāśayoḥ saṃbandhasaṃyamāl laghutūlasamāpatteś cākāśagamanam //3.42//</p>
</quote>
<p>kāyākaśayoḥ saṃbandhasaṃyamāl laghutūlasamāpatteś cākāśagamanam/
kāyākāśasaṃbandhasaṃyamād vā laghuni vā tūlādau kṛtasaṃyamāt samāpattiṃ cetasas
tatsthatadañjanatāṃ labdhveti/ siddhikramam āha --- jala iti //3.42//</p>
</div>
<div n="3.43">
<quote type="basetext" ana="yosū" n="3.43">
<p>bahir akalpitā vṛttir mahāvidehā tataḥ prakāśāvaraṇakṣayaḥ //3.43//</p>
</quote>
<p>aparam api paraśarīrāveśahetuṃ saṃyamaṃ kleśakarmavipākakṣayahetuṃ cāha --- bahir
akalpitā vṛttir mahāvidehā tataḥ prakāśāvaraṇakṣayaḥ/ videhām āha --- śarīrād iti/
akalpitāyā mahāvidehāyā ya upāyas tatpradarśanāya kalpitāṃ videhām āha --- sā yadīti/
vṛttimātraṃ kalpanājñānamātraṃ tena/ mahāvidehām āha --- yā tv iti/ upāyopeyate
kalpitākalpitayor āha --- tatreti/ kiṃ paraśarīrāveśamātram ito nety āha --- tataś ceti/
tato dhāraṇāto mahāvidehāyā manaḥpravṛtteḥ siddhiḥ/ kleśaś ca karma ca tābhyāṃ <pb
n="160"/> vipākatrayaṃ jātyāyurbhogāḥ/ tad etad rajastamomūlaṃ vigalitarajastamasaḥ
sattvamātrād vivekakhyātimātrasamutpādāt/ tad etad vipākatrayaṃ rajastamomūlatayā
tadātmakaṃ sadbuddhisattvam āvṛṇoti/ tatkṣayāc ca nirāvaraṇaṃ yogicittaṃ yathecchaṃ
viharati vijānāti ceti //3.43//</p>
</div>
<div n="3.44">
<quote type="basetext" ana="yosū" n="3.44">
<p>sthūlasvarūpasūkṣmānvayārthavattvasaṃyamād bhūtajayaḥ //3.44//</p>
</quote>
<p>sthūlasvarūpasūkṣmānvayārthavattvasaṃyamād bhūtajayaḥ/ sthūlaṃ ca svarūpaṃ ca sūkṣmaṃ
cānvayaś cārthavattvaṃ ceti sthūlasvarūpasūkṣmānvayārthavattvāni teṣu saṃyamāt tajjayaḥ/
sthūlam āha --- tatreti/ pārthivāḥ pāthasīyās taijasā vāyavīyā ākāśīyāḥ
śabdasparśarūparasagandhā yathāsaṃbhavaṃ viśeṣāḥ ṣaḍjagāndhārādayaḥ śītoṣṇādayo
nīlapītādayaḥ kaṣāyamadhurādayaḥ surabhyādayaḥ/ ete hi nāmarūpaprayojanaiḥ parasparato
bhidyanta iti viśeṣāḥ/ eteṣāṃ pañca pṛthivyāṃ gandhavarjaṃ catvāro+apsu gandharasavarjaṃ
trayas tejasi gandharasarūpavarjaṃ dvau nabhasvati śabda evākāśe/ ta eva īdṛśā viśeṣāḥ
sahākārādibhir dharmaiḥ sthūlaśabdena paribhāṣitāḥ śāstre/ tatrāpi pārthivās tāvad
dharmāḥ ---</p>
<p>"ākāro gauravaṃ raukṣyaṃ varaṇaṃ sthairyam eva ca/ vṛttir bhedaḥ kṣamā kārṣṇyaṃ
kāṭhinyaṃ sarvabhogyatā"//</p>
<p>apāṃ dharmāḥ ---</p>
<p>"snehaḥ saukṣmyaṃ prabhā śauklyaṃ mārdavaṃ gauravaṃ ca yat/ śaityaṃ rakṣā pavitratvaṃ
saṃdhānaṃ caudakā guṇāḥ"//</p>
<p>taijasā dharmāḥ ---</p>
<p>"ūrdhvabhāk pācakaṃ dagdhṛ pāvakaṃ laghu bhāsvaram/ pradhvaṃsy ojasvi vai tejaḥ
pūrvābhyāṃ bhinnalakṣaṇam"//</p>
<p>vāyavīyā dharmāḥ ---</p>
<p>"tiryagyānaṃ pavitratvam ākṣepo nodanaṃ balam/ calamacchāyatā raukṣyaṃ vāyor dharmāḥ
pṛthagvidhāḥ"//</p>
<p>ākāśīyā dharmāḥ ---</p>
<p>"sarvatogatir avyūho+aviṣṭambhaś ceti te trayaḥ/ ākāśadharmā vyākhyātāḥ
pūrvadharmavilakṣaṇāḥ" iti//</p>
<p>ta eta ākāraprabhṛtayo dharmās taiḥ saheti/ ākāraś ca sāmānyaviśeṣo gotvādiḥ/ dvitīyaṃ
rūpam āha --- dvitīyaṃ rūpaṃ svasāmānyam/ mūrtiḥ sāṃsiddhikaṃ kāṭhinyam/ sneho jalaṃ
mṛjāpuṣṭibalādhānahetuḥ/ vahnir uṣṇatodarye saurye bhaume ca sarvatraiva tejasi <pb
n="161"/> samavetoṣṇateti/ sarvaṃ caitad dharmadharmiṇor abhedavivakṣayābhidhānam/
vāyuḥ praṇāmī vahanaśīlaḥ/ tad āha ---</p>
<p>"calanena tṛṇādīnāṃ śarīrasyāṭanena ca/ sarvagaṃ vāyusāmānyaṃ nāmitvam anumīyate"//</p>
<p>sarvatogatir ākāśaḥ sarvatra śabdopalabdhidarśanāt/ śrotrāśrayākāśaguṇena hi śabdena
pārthivādiśabdopalabdhir ity upapāditam adhastāt/ etat svarūpaśabdenoktam/ asyaiva
mūrtyādisāmānyasya śabdādayaḥ ṣaḍjādaya uṣṇatvādayaḥ śuklatvādayaḥ kaṣāyatvādayaḥ
surabhitvādayo mūrtyādīnāṃ sāmānyānāṃ bhedāḥ/ sāmānyāny api mūrtyādīni
jambīrapanasāmalakaphalādīni rasādibhedāt parasparaṃ vyāvartante/ tenaiteṣām ete
rasādayo viśeṣāḥ/ tathā coktam --- ekajātisamanvitānāṃ pratyekaṃ pṛthivyādīnām ekaikayā
jātyā mūrtisnehādinā samanvitānām eṣāṃ ṣaḍjādidharmamātravyāvṛttir iti/ tad evaṃ
sāmānyaṃ mūrtyādy uktaṃ viśeṣāś ca śabdādaya uktāḥ/ ye cāhuḥ sāmānyaviśeṣāśrayo dravyam
iti tān pratyāha --- sāmānyaviśeṣasamudāyo+atra darśane dravyam/ ye+api tadāśrayo
dravyam āsthiṣata tair api tatsamudāyo+anubhūyamāno nāpahnotavyaḥ/ na ca tadapahnave
tayor ādhāro dravyam iti bhavati/ tasmāt tad evāstu dravyam/ na tu tābhyāṃ tatsamudāyāc
ca tadādhāram aparaṃ dravyam upalabhāmahe/ grāvabhyo grāvasamudāyād iva ca tadādhāram
aparaṃ pṛthagvidhaṃ śikharam/ samūho dravyam ity uktaṃ tatra samūhamātraṃ dravyam iti
bhramāpanuttaye samūhaviśeṣo dravyam iti nirdhārayituṃ samūhaprakārān āha --- dviṣṭho
hīti/ yasmād evaṃ tasmān na samūhamātraṃ dravyam ity arthaḥ/ dvābhyāṃ prakārābhyāṃ
tiṣṭhatīti dviṣṭhaḥ/ ekaṃ prakāram āha --- pratyastamiteti/ pratyastamito bhedo yeṣām
avayavānāṃ te tathoktāḥ/ pratyastamitabhedā avayavā yasya sa tathoktaḥ/ etad uktaṃ
bhavati --- śarīravṛkṣayūthavanaśabdebhyaḥ samūhaḥ pratīyamāno+apratītāvayavabhedas
tadvācakaśabdāprayogāt samūha eko+avagamyata iti/ yutāyutasiddhāvayavatvena
cetanācetanatvena codāharaṇacatuṣṭayam/ yutāyutasiddhāvayavatvaṃ cāgre vakṣyate/ <pb
n="162"/> dvitīyaṃ prakāram āha --- śabdenopāttabhedāvayavānugataḥ samūha ubhaye
devamanuṣyā iti/ devamanuṣyā iti hi śabdenobhayaśabdavācyasya samūhasya bhāgau bhinnāv
upāttau/ nanūbhayaśabdāt tāvad avayavabhedo na pratīyate tat katham
upāttabhedāvayavānugata ity ata āha --- tābhyāṃ bhāgābhyām eva samūho+abhidhīyate/
ubhayaśabdena bhāgadvayavāciśabdasahitena samūho vācyaḥ, vākyasya vākyārthavācakatvād
iti bhāvaḥ/ punar dvaividhyam āha --- sa ceti/ bhedena cābhedena ca vivakṣitaḥ/
bhedavivakṣitam āha --- āmrāṇāṃ vanaṃ brāhmaṇānāṃ saṃgha iti/ bheda eva ṣaṣṭhīśruteḥ,
yathā gargāṇāṃ gaur iti/ abhedavivakṣitam āha --- āmravaṇaṃ brāhmaṇasaṃgha iti/ āmrāś ca
te vanaṃ ceti samūhasamūhinor abhedaṃ vivakṣitvā sāmānādhikaraṇyam ity arthaḥ/
vidhāntaram āha --- sa punar dvividhaḥ/ yutasiddhāvayavaḥ samūhaḥ/ yutasiddhāḥ
pṛthaksiddhāḥ sāntarālā avayavā yasya sa tathoktaḥ, yūthaṃ vanam iti/ sāntarālā hi
tadavayavā vṛkṣāś ca gāvaś ca/ ayutasiddhāvayavaś ca samūho vṛkṣo gauḥ paramāṇur iti/
nirantarā hi tadavayavāḥ sāmānyaviśeṣā vā sāsnādayo veti/ tad eteṣu samūheṣu
dravyabhūtaṃ samūhaṃ nirdhārayati --- ayutasiddheti/ tad evaṃ prāsaṅgikaṃ dravyaṃ
vyutpādya prakṛtam upasaṃharati --- etat svarūpam ity uktam iti/ tṛtīyaṃ rūpaṃ vivakṣuḥ
pṛcchati --- atheti/ uttaram āha --- tanmātram iti/ tasyaiko+avayavaḥ parimāṇabhedaḥ
paramāṇuḥ, sāmānyaṃ mūrtiḥ, śabdādayo viśeṣās tadātmā, ayutasiddhā nirantarā ye+avayavāḥ
sāmānyaviśeṣās tadbhedeṣv anugataḥ samudāyaḥ/ yathā ca <pb n="163"/> paramāṇuḥ sūkṣmaṃ
rūpam evaṃ sarvatanmātrāṇi sūkṣmaṃ rūpam iti/ upasaṃharati --- etad iti/ atha bhūtānāṃ
caturthaṃ rūpaṃ khyātikriyāsthitiśīlā guṇāḥ kāryasvabhāvam anupatitum anugantuṃ śīlaṃ
yeṣāṃ te tathoktāḥ/ ata evānvayaśabdenoktāḥ/ athaiṣāṃ pañcamaṃ rūpam arthavattvaṃ
vivṛṇoti --- bhogeti/ nanv evam api santu guṇā arthavantas tatkāryāṇāṃ tu
kuto+arthavattvam ity ata āha --- guṇā iti/ bhautikā goghaṭādayaḥ/ tad evaṃ
saṃyamaviṣayam uktvā saṃyamaṃ tatphalaṃ cāha --- teṣv iti/ bhūtaprakṛtayo
bhūtasvabhāvāḥ //3.44//</p>
</div>
<div n="3.45">
<quote type="basetext" ana="yosū" n="3.45">
<p>tato+aṇimādiprādurbhāvaḥ kāyasaṃpat taddharmānabhighātaś ca //3.45//</p>
</quote>
<p>saṃkalpānuvidhāne bhūtānāṃ kiṃ yoginaḥ sidhyatīty ata āha --- tato+aṇimādiprādurbhāvaḥ
kāyasaṃpat taddharmānabhighātaś ca/ sthūlasaṃyamajayāc catasraḥ siddhayo bhavantīty āha
--- tatrāṇimā mahān api bhavaty aṇuḥ/ laghimā mahān api laghur bhūtveṣīkātūla ivākāśe
viharati/ mahimālpo+api nāganagagaganaparimāṇo bhavati/ prāptiḥ sarve bhāvāḥ saṃnihitā
bhavanti yoginaḥ/ tadyathā bhūmiṣṭha evāṅgulyagreṇa spṛśati candramasam/
svarūpasaṃyamavijayāt siddhim āha --- prākāmyam icchānabhighāto nāsya rūpaṃ
bhūtasvarūpair mūrtyādibhir hanyate/ bhūmāv unmajjati nimajjati ca yathodake/
sūkṣmaviṣayasaṃyamajayāt siddhim <pb n="164"/> āha --- vaśitvaṃ bhūtāni pṛthivyādīni
bhautikāni goghaṭādīni teṣu vaśī svatantro bhavati, teṣāṃ tv avaśyas
tatkāraṇatanmātrapṛthivyādiparamāṇuvaśīkārāt tatkāryavaśīkāras tena yāni
yathāvasthāpayati tāni tathāvatiṣṭhanta ity arthaḥ/ anvayaviṣayasaṃyamajayāt siddhim āha
--- īśitṛtvaṃ teṣāṃ bhūtabhautikānāṃ vijitamūlaprakṛtiḥ san yaḥ prabhava utpādo yaś
cāpyayo vināśo yaś ca vyūho yathāvadavasthāpanaṃ teṣāṃ īṣṭe/ arthavattvasaṃyamāt siddhim
āha --- yatra kāmāvasāyitvaṃ satyasaṃkalpatā/ vijitaguṇārthavattvo hi yogī
yadyadarthatayā saṃkalpayati tat tasmai prayojanāya kalpate/ viṣam apy amṛtakārye
saṃkalpya bhojayañ jīvayatīti/ syād etad yathā śaktiviparyāsaṃ karoty evaṃ
padārthaviparyāsam api kasmān na karoti/ tathā ca candramasam ādityaṃ kuryāt kuhūṃ ca
sinīvālīm ity ata āha --- na ca śakto+apīti/ na khalv ete yatra kāmāvasāyinas
tatrabhavataḥ parameśvarasyājñām atikramitum utsahante/ śaktayas tu padārthānāṃ
jātideśakālāvasthābhedenāniyatasvabhāvā iti yujyate tāsu tadicchānuvidhānam iti/ etāny
aṣṭāv aiśvaryāṇi/ taddharmānabhighāta iti/ aṇimādiprādurbhāva ity anenaiva
taddharmānabhighātasiddhau punar upādānaṃ kāyasiddhivad etat
sūtropabaddhasakalaviṣayasaṃyamaphalavattvajñāpanāya/ sugamam anyat //3.45//</p>
</div>
<div n="3.46">
<quote type="basetext" ana="yosū" n="3.46">
<p>rūpalāvaṇyabalavajrasaṃhananatvāni kāyasaṃpat //3.46//</p>
</quote>
<p>kāyasaṃpadam āha --- rūpalāvaṇyabalavajrasaṃhananatvāni kāyasaṃpat/ vajrasyeva
saṃhananam avayavavyūho dṛḍho nibiḍo yasya sa tathoktaḥ //3.46//
<pb n="165"/></p>
</div>
<div n="3.47">
<quote type="basetext" ana="yosū" n="3.47">
<p>grahaṇasvarūpāsmitānvayārthavattvasaṃyamād indriyajayaḥ //3.47//</p>
</quote>
<p>jitabhūtasya yogina indriyajayopāyam āha --- grahaṇasvarūpāsmitānvayārthavattvasaṃyamād
indriyajayaḥ/ grahaṇaṃ ca svarūpaṃ cāsmitā cānvayaś cārthavattvaṃ ca teṣu saṃyamas
tasmād ity arthaḥ/ gṛhītir grahaṇaṃ, tac ca grāhyādhīnanirūpaṇam iti grāhyaṃ darśayati
--- sāmānyaviśeṣātmeti/ grāhyam uktvā grahaṇam āha --- teṣv iti/ vṛttir ālocanaṃ
viṣayākārā pariṇatir iti yāvat/ ye tv āhuḥ --- sāmānyamātragocarendriyavṛttir iti tān
pratyāha --- na ceti/ gṛhyata iti grahaṇam/ na sāmānyamātragocaraṃ grahaṇam/
bāhyendriyatantraṃ hi mano bāhye pravartate/ anyathāndhabadhirādyabhāvaprasaṅgāt/ tad
iha yadi na viśeṣaviṣayam indriyaṃ tenāsāv anālocito viśeṣa iti kathaṃ
manasānuvyavasīyeta/ tasmāt sāmānyaviśeṣaviṣayam indriyālocanam iti/ tad etad grahaṇam
indriyāṇāṃ prathamaṃ rūpam/ dvitīyaṃ rūpam āha --- svarūpaṃ punar iti/ ahaṃkāro hi
sattvabhāgenātmīyenendriyāṇy ajījanat/ ato yat tatra karaṇatvaṃ sāmānyaṃ yac ca
niyatarūpādiviṣayatvaṃ viśeṣas tadubhayam api prakāśātmakam ity arthaḥ/ teṣāṃ tṛtīyaṃ
rūpam iti/ ahaṃkāro hīndriyāṇāṃ kāraṇam iti yatrendriyāṇi tatra tena bhavitavyam iti
sarvendriyasādhāraṇyāt sāmānyam indriyāṇām ity arthaḥ/ caturthaṃ rūpam iti/ guṇānāṃ hi
dvairūpyaṃ vyavaseyātmakatvaṃ vyavasāyātmakatvaṃ ca/ tatra vyavaseyātmakatāṃ grāhyatām
āsthāya pañca tanmātrāṇi bhūtabhautikāni nirmimīte/ vyavasāyātmakatvaṃ tu grahaṇarūpam
āsthāya sāhaṃkārāṇīndriyāṇīty arthaḥ/ śeṣaṃ sugamam //3.47//
<pb n="166"/></p>
</div>
<div n="3.48">
<quote type="basetext" ana="yosū" n="3.48">
<p>tato manojavitvaṃ vikaraṇabhāvaḥ pradhānajayaś ca //3.48//</p>
</quote>
<p>pañcarūpendriyajayāt siddhīr āha --- tato manojavitvaṃ vikaraṇabhāvaḥ pradhānajayaś ca/
videhānām indriyāṇāṃ karaṇabhāvo vikaraṇabhāvaḥ/ deśaḥ kāśmīrādiḥ/ kālo 'tītādiḥ/
viṣayaḥ sūkṣmādiḥ/ sānvayendriyajayāt sarvaprakṛtivikāravaśitvaṃ pradhānajayaḥ/ tā etāḥ
siddhayo madhupratīkā ity ucyante yogaśāstraniṣṇātaiḥ/ syād etad indriyajayād indriyāṇi
saviṣayāṇi vaśyāni bhavantu, pradhānādīnāṃ tatkāraṇānāṃ kim āyātam ity ata āha --- etāś
ceti/ karaṇānām indriyāṇāṃ pañca rūpāṇi grahaṇādīni teṣāṃ jayāt/ etad uktaṃ bhavati ---
nendriyamātrajayasyaitāḥ siddhayo+api tu pañcarūpasya tadantargataṃ ca pradhānādīti //3.48//</p>
</div>
<div n="3.49">
<quote type="basetext" ana="yosū" n="3.49">
<p>sattvapuruṣānyatākhyātimātrasya sarvabhāvādhiṣṭhātṛtvaṃ sarvajñātṛtvaṃ ca //3.49//</p>
</quote>
<p>ta ete jñānakriyārūpaiśvaryahetavaḥ saṃyamāḥ sākṣāt pāramparyeṇa ca
svasiddhyupasaṃhārasaṃpāditaśraddhādvāreṇa yadarthās tasyāḥ sattvapuruṣānyatākhyāter
avāntaravibhūtīr darśayati --- sattvapuruṣānyatākhyātimātrasya sarvabhāvādhiṣṭhātṛtvaṃ
sarvajñātṛtvaṃ ca/ nirdhūtarajastamomalatayā vaiśāradyaṃ tataḥ parā vaśīkārasaṃjñā
rajastamobhyām upaplutaṃ hi cittasattvam avaśyam āsīt tadupaśame tu tadvaśyaṃ yogino
vaśinas tasmin vaśye yoginaḥ sattvapuruṣānyatākhyātimātrarūpapratiṣṭhasya
sarvabhāvādhiṣṭhātṛtvam/ etad eva vivṛṇoti --- sarvātmāna iti/ vyavasāyavyavaseyātmāno
<pb n="167"/> jaḍaprakāśarūpā ity arthaḥ/ tad anena kriyaiśvaryam uktam/ jñānaiśvaryam
āha --- sarvajñātṛtvam iti/ asyā api dvividhāyāḥ siddher vairāgyāya yogijanaprasiddhāṃ
saṃjñām āha --- eṣā viśoketi/ kleśāś ca bandhanāni ca karmāṇi tāni kṣīṇāni yasya sa
tathā //3.49//</p>
</div>
<div n="3.50">
<quote type="basetext" ana="yosū" n="3.50">
<p>tadvairāgyād api doṣabījakṣaye kaivalyam //3.50//</p>
</quote>
<p>saṃyamāntarāṇāṃ puruṣārthābhāsaphalatvād vivekakhyātisaṃyamārthatāṃ darśayituṃ
vivekakhyāteḥ paravairāgyopajananadvāreṇa kaivalyaṃ phalam āha --- tadvairāgyād api
doṣabījakṣaye kaivalyam/ yadāsya yoginaḥ kleśakarmakṣaya evaṃ jñānaṃ bhavati/ kiṃbhūtam
ity āha --- sattvasyāyaṃ vivekapratyayo dharmaḥ/ śeṣaṃ tatra tatra vyākhyātatvāt
sugamam //3.50//</p>
</div>
<div n="3.51">
<quote type="basetext" ana="yosū" n="3.51">
<p>sthānyupanimantraṇe saṅgasmayākaraṇaṃ punar aniṣṭaprasaṅgāt //3.51//</p>
</quote>
<p>saṃprati kaivalyasādhane pravṛttasya yoginaḥ pratyūhasaṃbhave tannirākaraṇakāraṇam
upadiśati --- sthānyupanimantraṇe saṅgasmayākaraṇaṃ punar aniṣṭaprasaṅgāt/ sthānāni
yeṣāṃ <pb n="168"/> santi te sthānino mahendrādayas tair upanimantraṇaṃ tasmin saṅgaś ca
smayaś ca na kartavyaḥ punar aniṣṭaprasaṅgāt/ tatra yaṃ devāḥ sthānair upamantrayante
taṃ yoginam ekaṃ nirdhārayituṃ yāvanto yoginaḥ saṃbhavanti tāvata evāha --- catvāra iti/
tatra prāthamakalpikasya svarūpam āha --- tatrābhyāsīti/ pravṛttamātraṃ na punar
vaśīkṛtaṃ jyotir jñānaṃ paracittādiviṣayaṃ yasya sa tathā/ dvitīyam āha ---
ṛtaṃbharaprajña iti/ yatredam uktam --- "ṛtaṃbharā tatra prajñā" <ref cRef="">yogasūtram 1.48</ref> iti/
sa hi bhūtendriyāṇi jigīṣuḥ/ tṛtīyam āha --- bhūtendriyajayīti/ tena hi
sthūlādisaṃyamena grahaṇādisaṃyamena ca bhūtendriyāṇi jitāni/ tam evāha --- sarveṣu
bhāviteṣu niṣpāditeṣu bhūtendriyajayāt paracittādijñānādiṣu kṛtarakṣābandho yatas tebhyo
na cyavate bhāvanīyeṣu niṣpādanīyeṣu viśokādiṣu paravairāgyaparyanteṣu
kartavyasādhanavān puruṣaprayatnasya sādhanaviṣayasyaiva sādhyaniṣpādakatvāt/ caturtham
āha --- caturtha iti/ tasya hi bhagavato jīvanmuktasya caramadehasya cittapratisarga eko
'rthaḥ/ tad eteṣu yogiṣūpanimantraṇaviṣayaṃ yoginam avadhārayati --- tatra madhumatīm
iti/ prāthamakalpike tāvan mahendrādīnāṃ tatprāptiśaṅkaiva nāsti/ tṛtīyo+api tair
nopanimantraṇīyo bhūtendriyavaśitvenaiva tatprāpteḥ/ caturtho+api paravairāgyasaṃpatter
āsaṅgaśaṅkā dūrotsāritaiveti pāriśeṣyād dvitīya eva ṛtaṃbharaprajñas
tadupanimantraṇaviṣaya iti/ vaihāyasam ākāśagāmi, akṣayam avināśi, ajaraṃ sadābhinavam/
<pb n="169"/> smayakaraṇe doṣam āha --- smayād ayam iti/ smayāt susthitaṃmanyo
nānityatāṃ bhāvayiṣyati, na tasyāṃ praṇidhāsyatīty arthaḥ/ sugamam anyat //3.51//</p>
</div>
<div n="3.52">
<quote type="basetext" ana="yosū" n="3.52">
<p>kṣaṇatatkramayoḥ saṃyamād vivekajaṃ jñānam //3.52//</p>
</quote>
<p>uktā kvacit kvacit saṃyamāt sarvajñatā, sā ca na niḥśeṣajñatā/ api tu
prakāramātravivakṣayā, yathā sarvair vyañjanair bhuktam iti/ atra hi yāvanto
vyañjanaprakārās tair bhuktam iti gamyate na tu niḥśeṣair iti/ asti ca niḥśeṣavacanaḥ
sarvaśabdo yathopanītam annaṃ sarvam aśitaṃ prāśakeneti/ tatra hi niḥśeṣam iti gamyate/
tad iha niḥśeṣajñatālakṣaṇasya vivekajajñānasya sādhanaṃ saṃyamam āha ---
kṣaṇatatkramayoḥ saṃyamād vivekajaṃ jñānam/ kṣaṇapadārthaṃ nidarśanapūrvakam āha ---
yatheti/ loṣṭasya hi pravibhajyamānasya yasminn avayave+alpatvatāratamyaṃ vyavatiṣṭhate
so 'pakarṣaparyantaḥ paramāṇur yathā tathāpakarṣaparyantaḥ kālaḥ kṣaṇaḥ,
pūrvāparabhāgavikalakālakaleti yāvat/ tam eva kṣaṇaṃ prakārāntareṇa darśayati --- yāvatā
veti/ paramāṇumātraṃ deśam atikrāmed ity arthaḥ/ kramapadārtham āha --- tatpravāheti/
tatpadena kṣaṇaḥ parāmṛśyate/ na cedṛśaḥ kramo vāstavaḥ kiṃ tu kālpanikas tasya
samāhārarūpasyāyugapadupasthiteṣu vāstavatvena vicārāsahatvād ity āha ---
kṣaṇatatkramayor iti/ ayugapadbhāvikṣaṇadharmatvāt <pb n="170"/> kramasya
kṣaṇasamāhārasyāvāstavatvāt kṣaṇatatkramayor apy avāstavatvaṃ samāhārasya
naisargikavaitaṇḍikabuddhyatiśayarahitā laukikāḥ pratikṣaṇa eva vyutthitadarśanā bhrāntā
ye kālam īdṛśaṃ vāstavam abhimanyanta iti/ tat kiṃ kṣaṇo+apy avāstavo nety āha ---
kṣaṇas tu vastupatito vāstava ity arthaḥ/ kramasyāvalambanam avalambaḥ so+asyāstīti
krameṇāvalambyate vaikalpikenety arthaḥ/ kramasya kṣaṇāvalambanatve hetum āha --- kramaś
ceti/ kramasyāvāstavatve hetum āha --- na ceti/ co hetvarthe/ yas tu vaijātyāt
sahabhāvam upeyāt taṃ pratyāha --- kramaś ca na dvayor iti/ kasmād asaṃbhava ity ata āha
--- pūrvasmād iti/ upasaṃharati --- tasmād iti/ tat kim idānīṃ śaśaviṣāṇāyamānā eva
pūrvottarakṣaṇā nety āha --- ye tv iti/ anvitāḥ sāmyena samanvāgatā ity arthaḥ/
upasaṃharati --- teneti/ vartamānasyaivārthakriyāsu svocitāsu sāmarthyād iti //3.52//</p>
</div>
<div n="3.53">
<quote type="basetext" ana="yosū" n="3.53">
<p>jātilakṣaṇadeśair anyatānavacchedāt tulyayos tataḥ pratipattiḥ //3.53//</p>
</quote>
<p>yady apy etad vivekajaṃ jñānaṃ niḥśeṣabhāvaviṣayam ity agre vakṣyate tathāpy
atisūkṣmatvāt prathamaṃ tasya viṣayaviśeṣa upakṣipyate --- jātilakṣaṇadeśair
anyatānavacchedāt tulyayos tataḥ pratipattiḥ/ laukikānāṃ jātibhedo+anyatāyā
jñāpakahetuḥ/ tulyā jātir gotvaṃ tulyaś ca deśaḥ <pb n="171"/> pūrvādiḥ/
kālākṣīsvastimatyor lakṣaṇabhedaḥ param iti/ dvayor āmalakayos tulyāmalakatvajātir
vartulādi lakṣaṇaṃ tulyaṃ deśabhedaḥ param iti/ yadā tu yogijñānaṃ jijñāsunā kenacit
pūrvāmalakam anyavyagrasya yogino jñātur uttaradeśa upāvartyata uttaradeśam āmalakaṃ
tato+apasārya pidhāya vā tadā tulyadeśatve pūrvam etad uttaram etad iti
pravibhāgānupapattiḥ prājñasya laukikasya tripramāṇīnipuṇasyāsaṃdigdhena ca
tattvajñānena bhavitavyaṃ vivekajajñānavato yoginaḥ saṃdigdhatvānupapatteḥ/ ata uktaṃ
sūtrakṛtā --- tataḥ pratipattiḥ/ tata iti vyācaṣṭe --- vivekajajñānād iti/
kṣaṇatatkramasaṃyamāj jātaṃ jñānaṃ katham āmalakaṃ tulyajātilakṣaṇadeśād āmalakāntarād
vivecayatīti pṛcchati --- katham iti/ uttaram āha --- pūrvāmalakasahakṣaṇo deśaḥ
pūrvāmalakenaikakṣaṇo deśas tena saha nirantarapariṇāma iti yāvat/
uttarāmalakasahakṣaṇād deśād uttarāmalakanirantarapariṇāmād bhinno bhavatu deśayor
bhedaḥ kim āyātam āmalakabhedasyety ata āha --- te cāmalake svadeśakṣaṇānubhavabhinne,
svadeśasahito yaḥ kṣaṇas tasyāmalakasya kālakalā svadeśena
sahauttarādharyarūpapariṇāmalakṣitā sā svadeśakṣaṇas tasyānubhavaḥ prāptir vā jñānaṃ vā
tena bhinne āmalake yayor āmalakayoḥ pūrvottarābhyāṃ deśābhyām
auttarādharyapariṇāmakṣaṇa āsīt tayor deśāntarauttarādharyapariṇāmakṣaṇaviśiṣṭatvam
anubhavan saṃyamī te bhinne eva pratyeti/ saṃprati taddeśapariṇāme+api
pūrvabhinnadeśapariṇāmād viśiṣṭasya caitaddeśapariṇāmakṣaṇasya saṃyamataḥ sākṣātkaraṇāt/
tad idam uktam --- <pb n="172"/> anyadeśakṣaṇānubhavas tu tayor anyatve hetur iti/
anenaiva nidarśanena laukikaparīkṣakasaṃvādādinā paramāṇor apīdṛśasya bhedo
yogīśvarabuddhigamyaḥ śraddheya ity āha --- eteneti/ apare tu varṇayanti/ varṇanam
udāharati --- ya iti/ vaiśeṣikā hi nityadravyavṛttayo+antyā viśeṣā ity āhuḥ/ tathā hi
--- yogino muktāṃs tulyajātideśakālān vyavadhirahitān parasparato bhedena pratyekaṃ
tattvena ca pratipadyante/ tasmād asti kaścid antyo viśeṣa iti/ tathā ca sa eva nityānāṃ
paramāṇvādīnāṃ dravyāṇāṃ bhedaka iti/ tad etad dūṣayati --- tatrāpīti/ jātideśalakṣaṇāny
udāhṛtāni/ mūrtiḥ saṃsthānaṃ yathaikaṃ viśuddhāvayavasaṃsthānopapannam apasārya tasminn
eva deśe+anyavyagrasya draṣṭuḥ kutsitāvayavasaṃniveśa upāvartyate tadā tasya
saṃsthānabhedena bhedapratyayaḥ, śarīraṃ vā mūrtis tatsaṃbandhenātmanāṃ saṃsāriṇāṃ
muktātmanāṃ vā bhūtacareṇa yādṛśatādṛśena bheda iti sarvatra
bhedapratyayasyānyathāsiddher nāntyaviśeṣakalpanā/ vyavadhir bhedakāraṇam/ yathā
kuśapuṣkaradvīpayor deśasvarūpayor iti/ yato jātideśādibhedā lokabuddhigamyā ata uktaṃ
--- kṣaṇabhedas tu yogibuddhigamya eveti/ evakāraḥ kṣaṇabhedam avadhārayati na
yogibuddhigamyatvaṃ, tena bhūtacareṇa dehasaṃbandhena muktātmanām api bhedo
yogibuddhigamya unneya iti/ yasya tūktā bhedahetavo na santi tasya pradhānasya bhedo
nāstīty ācaāryo mene/ yasmād ūce "kṛtārthaṃ prati naṣṭam apy anaṣṭaṃ
tadanyasādhāraṇatvāt" <ref cRef="">yogasūtram 2.22</ref> iti/ tad āha --- mūrtivyavadhīti/
uktabhedahetūpalakṣaṇam etat/ jaganmūlasya pradhānasya pṛthaktvaṃ bhedo nāstīty
arthaḥ //3.53//
<pb n="173"/></p>
</div>
<div n="3.54">
<quote type="basetext" ana="yosū" n="3.54">
<p>tārakaṃ sarvaviṣayaṃ sarvathāviṣayam akramaṃ ceti vivekajaṃ jñānam //3.54//</p>
</quote>
<p>tad evaṃ viṣayaikadeśaṃ vivekajajñānasya darśayitvā vivekajaṃ jñānaṃ lakṣayati ---
tārakaṃ sarvaviṣayaṃ sarvathāviṣayam akramaṃ ceti vivekajaṃ jñānam/ vivekajaṃ jñānam iti
lakṣyanirdeśaḥ/ śeṣaṃ lakṣaṇam/ saṃsārasāgarāt tārayatīti tārakam/ pūrvasmāt prātibhād
viśeṣayati --- sarvathāviṣayam iti/ paryāyā avāntaraviśeṣāḥ/ ata eva vivekajaṃ jñānaṃ
paripūrṇaṃ nāsya kvacit kiṃcit kathaṃcit kadācid agocara ity arthaḥ/ āstāṃ tāvaj
jñānāntaraṃ saṃprajñāto+api tāvad asyāṃśaḥ/ tasmād ataḥ paraṃ kiṃ paripūrṇam ity āha ---
asyaivāṃśo yogapradīpaḥ saṃprajñātaḥ/ kim upakramaḥ kim avasānaś cāsāv ity āha ---
madhumatīm iti/ ṛtaṃbharā prajñaiva madhu modakāraṇatvāt/ yathoktaṃ prajñāprāsādam
āruhyeti/ tadvatī madhumatī dhiyo+avasthā tām upādāya yāvad asya parisamāptiḥ saptadhā
prāntabhūmiḥ prajñā/ ata eva vivekajaṃ jñānaṃ tārakaṃ bhavati/ tadaṃśasya yogapradīpasya
tārakatvād iti //3.54//</p>
</div>
<div n="3.55">
<quote type="basetext" ana="yosū" n="3.55">
<p>sattvapuruṣayoḥ śuddhisāmye kaivalyam iti //3.55//</p>
<label type="trailer"><supplied>iti śrīpatañjaliviracitayogasūtreṣu tṛtīyo vibhūtipādaḥ //3//</supplied></label>
</quote>

<p>tad evaṃ paramparayā kaivalyasya hetūn savibhūtīn saṃyamān uktvā
sattvapuruṣānyatājñānaṃ sākṣāt kaivalyasādhanam ity atra sūtram avatārayati ---
prāpteti/ vivekajaṃ jñānaṃ bhavatu mā vā bhūt sattvapuruṣānyatākhyātis tu
kaivalyaprayojikety arthaḥ/ sattvapuruṣayoḥ śuddhisāmye kaivalyam iti/ itiḥ
sūtrasamāptau/ īśvarasya pūrvoktaiḥ saṃyamair jñānakriyāśaktimato+anīśvarasya vā
samanantaroktena saṃyamena vivekajajñānabhāgina itarasya vānutpannajñānasya na <pb
n="174"/> vibhūtiṣu kācid apekṣāstīty āha --- na hīti/ nanu yady anapekṣitā vibhūtayaḥ
kaivalye vyarthas tarhi tāsām upadeśa ity ata āha --- sattvaśuddhidvāreṇeti/
itthaṃbhūtalakṣaṇe tṛtīyā/ nātyantam ahetavaḥ kaivalye vibhūtayaḥ kiṃ tu na sākṣād ity
arthaḥ/ jñānaṃ vivekajam upakrāntaṃ yac ca pāramparyeṇa kāraṇaṃ tad aupacārikaṃ na tu
mukhyaṃ, paramārthas tu khyātir eva mukhyam ity arthaḥ/ jñānād iti prasaṃkhyānād ity
arthaḥ //3.55//</p>
<p>"atrāntaraṅgāṇy aṅgāni pariṇāmāḥ prapañcitāḥ/ saṃyamād bhūtasaṃyogas tāsu jñānaṃ
vivekajam" iti <ref cRef="">padārthasaṃgrahaślokaḥ</ref>//</p>
<trailer>iti śrīvācaspatimiśraviracitāyāṃ pātañjalabhāṣyavyākhyāyāṃ tattvavaiśāradyāṃ
vibhūtipādas tṛtīyaḥ //3//</trailer>

</div>
</div>
<!-- end of pādaḥ -->
<div n="4" type="chapter" ana="tattvavaiśāradī"><pb n="175"/>
<head><supplied>tatra caturthaḥ kaivalyapādaḥ/</supplied></head>
<div n="4.1">
<quote type="basetext" ana="yosū" n="4.1">
<p>janmauṣadhimantratapaḥsamādhijāḥ siddhayaḥ //4.1//</p>
</quote>
<p>tad evaṃ prathamadvitīyatṛtīyapādaiḥ samādhitatsādhanatadvibhūtayaḥ prādhānyena
vyutpāditāḥ/ itarat tu prāsaṅgikam aupodghātikaṃ coktam ihedānīṃ taddhetukaṃ kaivalyaṃ
vyutpādanīyam/ na caitat kaivalyabhāgīyaṃ cittaṃ paralokaṃ ca paralokinaṃ
vijñānātiriktaṃ cittakaraṇakasukhādyātmakaśabdādyupabhoktāram ātmānaṃ ca
prasaṃkhyānaparamakāṣṭhāṃ ca vinā vyutpādya śakyaṃ vaktum iti tad etat sarvam atra pāde
vyutpādanīyam itarac ca prasaṅgād upodghātād vā/ tatra prathamaṃ siddhacitteṣu
kaivalyabhāgīyaṃ cittaṃ nirdhārayitukāmaḥ pañcatayīṃ siddhim āha ---
janmauṣadhimantratapaḥsamādhijāḥ siddhayaḥ/ vyācaṣṭe --- dehāntariteti/
svargopabhogabhāgīyāt karmaṇo manuṣyajātīyācaritāt kutaścin nimittāl labdhaparipākāt
kvacid devanikāye jātamātrasyaiva divyadehāntaritā siddhir aṇimādyā bhavatīti/
oṣadhisiddhim āha --- asurabhavaneṣv iti/ manuṣyo hi kutaścin nimittād asurabhavanam
upasaṃprāptaḥ kamanīyābhir asurakanyābhir upanītaṃ rasāyanam upayujyājarāmaraṇatvam
anyāś ca siddhīr āsādayati/ ihaiva vā rasāyanopayogena yathā māṇḍavyo munī rasopayogād
vindhyavāsīti/ mantrasiddhim āha --- mantrair iti/ tapaḥsiddhim āha --- tapaseti/
saṃkalpasiddhim āha --- kāmarūpīti/ yad eva kāmayate+aṇimādi tad ekapade+asya bhavatīti/
yatra kāmayate śrotuṃ vā mantuṃ vā tatra tad eva śṛṇoti manute veti/ ādiśabdād
darśanādayaḥ saṃgṛhītā iti //4.1//</p>
</div>
<div n="4.2">
<quote type="basetext" ana="yosū" n="4.2">
<p>jātyantarapariṇāmaḥ prakṛtyāpūrāt //4.2//</p>
</quote>
<p>samādhijāḥ siddhayo vyākhyātā adhastane pāde/ atha catasṛṣu siddhiṣv auṣadhādisādhanāsu
teṣām eva kāyendriyāṇāṃ jātyantarapariṇatir iṣyate/ sā punar na tāvad upādānamātrāt/ na
hi tāvanmātram upādānaṃ nyūnādhikadivyādivyabhāve+asya bhavati/ no khalv avilakṣaṇaṃ
kāraṇaṃ kāryavailakṣaṇyāyālam/ māsyākasmikatvaṃ bhūd ity āśaṅkya pūrayitvā sūtraṃ <pb
n="176"/> paṭhati --- tatra kāyendriyāṇām anyajātīyapariṇatānāṃ --- jātyantapariṇāmaḥ
prakṛtyāpūrāt/ manuṣyajātipariṇatānāṃ kāyendriyāṇāṃ yo devatiryagjātipariṇāmaḥ sa khalu
prakṛtyāpūrāt/ kāyasya hi prakṛtiḥ pṛthivyādīni bhūtāni/ indriyāṇāṃ ca prakṛtir asmitā,
tadavayavānupraveśa āpūras tasmād bhavati/ tad idam āha --- pūrvapariṇāmeti/ nanu yady
āpūreṇānugrahaḥ kasmāt punar asau na sadātana ity ata āha --- dharmādīti/ tad anena
tasyaiva śarīrasya bālyakaumārayauvanavārdhakādīni ca nyagrodhadhānāyāṃ
nyagrodhatarubhāvaś ca vahnikaṇikāyās tṛṇarāśiniveśitāyā vā
prodbhavajjvālāsahasrasamāliṅgitagaganamaṇḍalatvaṃ ca vyākhyātam //4.2//</p>
</div>
<div n="4.3">
<quote type="basetext" ana="yosū" n="4.3">
<p>nimittam aprayojakaṃ prakṛtīnāṃ varaṇabhedas tu tataḥ kṣetrikavat //4.3//</p>
</quote>
<p>prakṛtyāpūrād ity uktaṃ tatredaṃ saṃdihyate --- kim āpūraḥ prakṛtīnāṃ svābhāviko
dharmādinimitto veti/ kiṃ prāptaṃ satīṣv api prakṛtiṣu kadācid āpūrād
dharmādinimittaśravaṇāc ca tannimitta eveti prāptam/ evaṃ prāpta āha --- nimittam
aprayojakaṃ prakṛtīnāṃ varaṇabhedas tu tataḥ kṣetrikavat/ satyaṃ dharmādayo nimittaṃ na
tu prayojakās teṣām api prakṛtikāryatvāt/ na ca kāryaṃ kāraṇaṃ prayojayati tasya
tadadhīnotpattitayā kāraṇaparatantratvāt/ svatantrasya ca prayojakatvāt/ na khalu
kulālam antareṇa <pb n="177"/> mṛddaṇḍacakrasalilādaya utpitsitenotpannena vā ghaṭena
prayujyante/ kiṃ tu svatantreṇa kulālena/ na ca puruṣārtho+api pravartakaḥ/ kiṃ tu
taduddeśeneśvaraḥ/ uddeśyatāmātreṇa puruṣārthaḥ pravartaka ity ucyate/ utpitsos tv asya
puruṣārthasyāvyaktasya sthitikāraṇatvaṃ yuktam/ na caitāvatā dharmādīnām animittatā
pratibandhāpanayanamātreṇa kṣetrikavad upapatter īśvarasyāpi dharmādhiṣṭhānārthaṃ
pratibandhāpanaya eva vyāpāro veditavyaḥ/ tad etan nigadavyākhyātena bhāṣyeṇoktam //4.3//</p>
</div>
<div n="4.4">
<quote type="basetext" ana="yosū" n="4.4">
<p>nirmāṇacittāny asmitāmātrāt //4.4//</p>
</quote>
<p>prakṛtyāpūreṇa siddhīḥ samarthya siddhivinirmitanānākāyavarticittaikatvanānātve
vicārayati --- yadā tv iti/ tatra nānāmanastve kāyānāṃ praticittam abhiprāyabhedād
ekābhiprāyānurodhaś ca parasparapratisaṃdhānaṃ ca na syātāṃ puruṣāntaravat/ tasmād ekam
eva cittaṃ pradīpavad visāritayā bahūn api nirmāṇakāyān vyāpnotīti prāpta āha ---
nirmāṇacittāny asmitāmātrāt/ yad yāvaj jīvaccharīraṃ tat sarvam
ekaikāsādhāraṇacittānvitaṃ dṛṣṭam/ tadyathā caitramaitrādiśarīram/ tathā ca nirmāṇakāyā
iti siddhaṃ teṣām api prātisvikaṃ mana ity abhiprāyeṇāha --- asmitāmātram iti //4.4//
<pb n="178"/></p>
</div>
<div n="4.5">
<quote type="basetext" ana="yosū" n="4.5">
<p>pravṛttibhede prayojakaṃ cittam ekam anekeṣām //4.5//</p>
</quote>
<p>yad uktam anekacittatva ekābhiprāyānurodhaś ca pratisaṃdhānaṃ ca na syātām iti
tatrottaraṃ sūtram --- pravṛttibhede prayojakaṃ cittam ekam anekeṣām/ abhaviṣyad eṣa
doṣo yadi cittam ekaṃ nānākāyavarti manonāyakaṃ na niramāsyat, tannirmāṇe tv adoṣaḥ/ na
caikaṃ gṛhītvā kṛtaṃ prātisvikair manobhiḥ kṛtaṃ vā nāyakanirmāṇena nijasyaiva manaso
nāyakatvād iti vācyam/ pramāṇasiddhasya niyogaparyanuyogānupapatter iti/ atra purāṇaṃ
bhavati ---</p>
<p>"ekas tu prabhuśaktyā vai bahudhā bhavatīśvaraḥ/ bhūtvā yasmāt tu bahudhā bhavaty ekaḥ
punas tu saḥ// tasmāc ca manaso bhedā jāyante caita eva hi/<ref cRef="66.143"
>vāyupurāṇam 66.143</ref> ekadhā sa dvidhā caiva tridhā ca bahudhā punaḥ//
yogīśvaraḥ śarīrāṇi karoti vikaroti ca/ prāpnuyād viṣayān kaiścit kaiścid ugraṃ tapaś
caret// saṃharec ca punas tāni sūryo raśmigaṇān iva"<ref cRef="66.152"
>vāyupurāṇam 66.152</ref> iti//</p>
<p>tad etenābhiprāyeṇāha --- bahūnāṃ cittānām iti //4.5//</p>
</div>
<div n="4.6">
<quote type="basetext" ana="yosū" n="4.6">
<p>tatra dhyānajam anāśayam //4.6//</p>
</quote>
<p>tad evam uditeṣu pañcasu siddhacitteṣv apavargabhāgīyaṃ cittaṃ nirdhārayati --- tatra
dhyānajam anāśayam/ āśerata ity āśayāḥ karmavāsanāḥ kleśavāsanāś ca/ ta ete na vidyante
yasmiṃs tad anāśayaṃ cittam apavargabhāgīyaṃ bhavatīty arthaḥ/ yato rāgādinibandhanā
pravṛttir nāsty ato nāsti puṇyapāpābhisaṃbandhaḥ/ kasmāt punā rāgādijanitā pravṛttir
nāstīty ata āha --- kṣīṇakleśatvād iti/ dhyānajasyānāśayasya mano+antarebhyo viśeṣaṃ
darśayitum itareṣām āśayavattām āha --- itareṣāṃ tv iti //4.6//
<pb n="179"/></p>
</div>
<div n="4.7">
<quote type="basetext" ana="yosū" n="4.7">
<p>karmāśuklākṛṣṇaṃ yoginas trividham itareṣām //4.7//</p>
</quote>
<p>tatraiva ca hetuparaṃ sūtram avatārayati --- yata iti/ karmāśuklākṛṣṇaṃ yoginas
trividham itareṣām/ padaṃ sthānam/ cartuṣu samavetā catuṣpadī/ yad yāvad
bahiḥsādhanasādhyaṃ tatra sarvatrāsti kasyacit pīḍā/ na hi vrīhyādisādhane+api karmaṇi
parapīḍā nāsty avaghātādisamaye 'pi pipīlikādivadhasaṃbhavāt/ antato bījādivadhena
stambādibhedotpattipratibandhāt/ anugrahaś ca dakṣiṇādinā brāhmaṇāder iti/ śuklā
tapaḥsvādhyāyadhyānavatām asaṃnyāsinām/ śuklatvam upapādayati --- sā hīti/ aśuklākṛṣṇā
saṃnyāsinām/ saṃnyāsino darśayati --- kṣīṇeti/ karmāsaṃbhavāt/ karmasaṃnyāsino hi na
kvacid bahiḥsādhanasādhye karmaṇi pravṛttā iti na caiṣām asti kṛṣṇaḥ karmāśayaḥ/
yogānuṣṭhānasādhyasya karmāśayaphalasyeśvare samarpaṇān na śuklaḥ karmāśayaḥ/
niratyayaphalo hi śukla ucyate/ yasya phalam eva nāsti kutas tasya niratyayaphalatvam
ity arthaḥ/ tad evaṃ catuṣṭayīṃ karmajātim uktvā katamā kasyety avadhārayati ---
tatrāśuklam iti //4.7//</p>
</div>
<div n="4.8">
<quote type="basetext" ana="yosū" n="4.8">
<p>tatas tadvipākānuguṇānām evābhivyaktir vāsanānām //4.8//</p>
</quote>
<p>karmāśayaṃ vivicya kleśāśayagatim āha --- tatas tadvipākānuguṇānām evābhivyaktir
vāsanānām/ yajjātīyasya puṇyajātīyasyāpuṇyajātīyasya vā karmaṇo yo vipāko divyo vā
nārako vā jātyāyurbhogas tasya vipākasyānuguṇāḥ/ tā evāha --- <pb n="180"/> yā vāsanāḥ
karmavipākam anuśerate+anukurvanti/ divyabhogajanitā hi divyakarmavipākānuguṇā vāsanāḥ/
na hi manuṣyabhogavāsanābhivyaktau divyakarmaphalopabhogasaṃbhavaḥ/ tasmāt
svavipākānuguṇā eva vāsanāḥ karmābhivyañjanīyā iti bhāṣyārthaḥ //4.8//</p>
</div>
<div n="4.9">
<quote type="basetext" ana="yosū" n="4.9">
<p>jātideśakālavyavahitānām apy ānantaryaṃ smṛtisaṃskārayor ekarūpatvāt //4.9//</p>
</quote>
<p>syād etat/ manuṣyasya prāyaṇānantaram adhigatamārjārabhāvasyānantaratayā
manuṣyavāsanāyā evābhivyaktvā bhavitavyam/ na khalv asti saṃbhavo yad
anantaradivasānubhūtaṃ na smaryate vyavahitadivasānubhūtaṃ ca smaryata ity ata āha ---
jātideśakālavyavahitānām apy ānantaryaṃ smṛtisaṃskārayor ekarūpatvāt/ bhavatu
vṛṣadaṃśavāsanāyā jātyādivyavadhis tathāpi tasyāḥ phalata ānantaryaṃ vṛṣadaṃśavipākena
karmaṇā tasyā eva svavipākānuguṇāyā abhivyaktau tatsmaraṇasamutpādād ity āha ---
vṛṣadaṃśavipākodaya iti/ udety asmād ity udayaḥ karmāśayaḥ/ punaś ca svavyañjakāñjana
evodiyāt, abhivyajyeta vipākārambhābhimukhaḥ kriyetety arthaḥ/ abhisaṃskārakriyā upādāya
gṛhītvā vyajyeta/ yadi vyajyeta svavipākānuguṇā eva vāsanā gṛhītvā vyajyetety arthaḥ/
ānantaryam eva phalataḥ kāraṇadvārakam upapādya kāryadvārakam upapādayati --- kutaś ca
smṛtīti/ ekarūpatā sādṛśyam/ tad evāha --- yatheti/ nanv anubhavasarūpāś cet saṃskārās
tathā saty anubhavā viśarārava ity ete+api viśarāravaḥ kathaṃ cirabhāvine+anubhavāya <pb
n="181"/> kalperann ity ata āha --- te ca karmavāsanānurūpāḥ/ yathāpūrvaṃ sthāyi
kṣaṇikakarmanimittam apy evaṃ kṣaṇikānubhavanimitto+api saṃskāraḥ sthāyī kiṃcid
bhedādhiṣṭhānaṃ ca sārūpyam anyathābhede tattvena sādṛśyānupapatter ity arthaḥ/ sugamam
anyat //4.9//</p>
</div>
<div n="4.10">
<quote type="basetext" ana="yosū" n="4.10">
<p>tāsām anāditvaṃ cāśiṣo nityatvāt //4.10//</p>
</quote>
<p>syāt etad vyajyeran pūrvapūrvatarajanmābhisaṃskṛtā vāsanāḥ/ yadi
pūrvapūrvatarajanmasadbhāve pramāṇaṃ syāt tad eva tu nāsti/ na ca jātamātrasya jantor
harṣaśokadarśanamātraṃ pramāṇaṃ bhavitum arhati, padmādisaṃkocavikāsavat svābhāvikatvena
tadupapatter ity ata āha --- tāsām anāditvaṃ cāśiṣo nityatvāt/ tāsāṃ vāsanānām anāditvaṃ
ca na kevalam ānantaryam iti cārthaḥ/ āśiṣo nityatvāt/ ātmāśiṣo vāsanānām anāditve
nityatvāvyabhicārād iti/ nanu svābhāvikatvenāpy upapatter asiddham āśiṣo nityatvam ity
ata āha --- yeyam iti/ nāstikaḥ pṛcchati --- kasmāt/ uttaraṃ --- jātamātrasya jantor
iti/ ata evaitasmiñ janmany ananubhūtamaraṇadharmakasya maraṇam eva dharmaḥ
so+ananubhūto yena sa tathoktas tasya mātur aṅkāt praskhalataḥ kampamānasya
māṅgalyacakrādilāñchitaṃ taduraḥsūtram atigāḍhaṃ pāṇigrāham avalambamānasya bālakasya
kampabhedānumitā dveṣānuṣakte duḥkhe yā smṛtis tannimitto maraṇatrāsaḥ kathaṃ bhaved
iti/ nanūktaṃ svabhāvād ity ata āha --- na ca svābhāvikaṃ vastu nimittam upādatte
gṛhṇāti svotpattau/ etad uktaṃ bhavati --- bālakasyedṛśo dṛśyamānaḥ kampo
bhayanibandhana īdṛśakampatvād asmadādikampavat/ bālakasya bhayaṃ
dveṣaduḥkhasmṛtinimittaṃ <pb n="182"/> bhayatvād asmadādibhayavat/
āgāmipratyavāyotprekṣālakṣaṇaṃ ca bhayaṃ na duḥkhasmṛtimātrād bhavati, api tu yato
bibheti tasya pratyavāyahetubhāvam anumāya saṃpraty api pratyavāyaṃ bhayaṃ ca vidadhyād
iti śaṅkate/ tasmād yajjātīyād anubhūtacarād dveṣānuṣaktaṃ duḥkham upapāditaṃ tasya
smaraṇāt tajjātīyasyānubhūyamānasya tadduḥkhahetutvam anumāya tato bibheti/ na ca
bālakenāsmiñ janmani skhalanasyānyatra duḥkhahetutvam avagatam/ na ca tādṛśaṃ duḥkham
upalabdham/ tasmāt prāgbhavīyo 'nubhavaḥ pariśiṣyate/ tac caitad evaṃ prayogam ārohati
--- jātamātrasya bālasya smṛtiḥ pūrvānubhavanibandhanā smṛtitvād asmadādismṛtivad iti/
na ca padmasaṃkocavikāsāv api svābhāvikau/ na hi svābhāvikaṃ kāraṇāntaram apekṣate,
vahner auṣṇyaṃ praty api kāraṇāntarāpekṣāprasaṅgāt/ tasmād āgantukam
aruṇakarasaṃparkamātram eva kamalinīvikāsakāraṇam/ saṃkocakāraṇaṃ ca saṃskāraḥ
sthitisthāpaka iti/ evaṃ smitādyanumitaharṣādayo+api prāci bhave hetavo veditavyāḥ/ tad
āstāṃ tāvat prakṛtam upasaṃharati --- tasmād iti/ nimittaṃ labdhavipākakālaṃ karma/
pratilambho+abhivyaktiḥ/ prasaṅgataś cittaparimāṇavipratipattiṃ nirācikīrṣur
vipratipattim āha --- ghaṭaprāsādeti/ dehapradeśavartikāryadarśanād dehād bahiḥ sadbhāve
cittasya na pramāṇam asti/ na caitad aṇuparimāṇaṃ dīrghaśaṣkulībhakṣaṇādāv aparyāyeṇa
jñānapañcakānutpādaprasaṅgāt/ na cānanubhūyamānakramakalpanāyāṃ pramāṇam asti/ na caikam
aṇu mano nānādeśair indriyair aparyāyeṇa saṃbandhum arhati/ tat pāriśeṣyāt kāyaparimāṇaṃ
cittaṃ ghaṭaprāsādavartipradīpavat/ saṃkocavikāśau puttikāhastidehayor asyotpatsyete/
śarīraparimāṇam evākāraḥ parimāṇaṃ yasyety apare pratipannāḥ/ nanv evaṃ katham asya
kṣetrabījasaṃyogaḥ/ na khalv etad anāśrayaṃ mṛtaśarīrān mātṛpitṛdehavartinī lohitaretasī
prāpnoti paratantratvāt/ na hi sthāṇvādiṣv agacchatsu tacchāyā gacchati/ na cāgacchati
paṭe tadāśrayaṃ citraṃ gacchati/ tathā ca na saṃsāraḥ syād ity ata āha --- tathā
cāntarābhāvaḥ saṃsāraś ca yukta iti/ tathā ca śarīraparimāṇatve dehāntaraprāptaye <pb
n="183"/> pūrvadehatyāgo dehāntaraprāptiś cāntarāsyātivāhikaśarīrasaṃyogād bhavatas
tena khalv ayaṃ dehāntare saṃcaret/ tathā ca purāṇam ---</p>
<p>"aṅguṣṭhamātraṃ puruṣaṃ niścakarṣa yamo balāt"<ref cRef="3.297.17"
>mahābhāratam 3.297.17</ref> iti/</p>
<p>so+ayam antarābhāvaḥ/ ata eva saṃsāraś ca yukta iti/ tad etad amṛṣyamāṇaḥ svamatam āha
--- vṛttir evāsya vibhunaś cittasya saṃkocavikāsinīty ācāryaḥ svayaṃbhūḥ pratipede/ idam
atrākūtaṃ --- yady anāśrayaṃ cittaṃ na dehāntarasaṃcāri katham etad ātivāhikam āśrayate,
tatrāpi dehāntarakalpanāyām anavasthā/ na cāsya dehān niṣkarṣaḥ sātivāhikasya
saṃbhavati/ niṣkṛṣṭasya cetasas tatsaṃbandhāt/ astu tarhi sūkṣmaśarīram evā sargād ā ca
mahāpralayān niyataṃ cittānām adhiṣṭhānaṃ ṣāṭkauśikaśarīram adhyavarti/ tena hi cittam ā
satyalokād ā cāvīces tatra tatra śarīre saṃcarati/ niṣkarṣaś cāsyopapannaḥ ṣāṭkauśikāt
kāyāt/ tatra hi tadantarābhāvas tasya niyatatvāt/ na cāsyāpi sadbhāve pramāṇam asti/ na
khalv etad adhyakṣagocaraḥ/ na ca saṃsāro+asyānumānam/ ācāryamatenāpy upapatteḥ/ āgamas
tu puruṣasya niṣkarṣam āha/ na ca cittaṃ vā sūkṣmaśarīraṃ vā puruṣaḥ kiṃ tu citiśaktir
apratisaṃkramā/ na cāsyā niṣkarṣaḥ saṃbhavatīty aupacāriko vyākhyeyaḥ/ tathā ca citeś
cittasya ca tatra tatra vṛttyabhāva eva niṣkarṣārthaḥ/ yac ca smṛtītihāsapurāṇeṣu
maraṇānantaraṃ pretaśarīraprāptis tadvimokaś ca sapiṇḍīkaraṇādibhir ity uktaṃ tad
anujānīmaḥ/ ātivāhikatvaṃ tasya na mṛṣyāmahe/ na cātrāsti kaścid āgamaḥ/ labdhaśarīra
eva ca yamapuruṣair api pāśabaddho nīyate/ na tv ātivāhikaśarīraḥ/ tasmād āhaṃkārikatvāc
cetaso 'haṃkārasya ca gaganamaṇḍalavat trailokyavyāpitvād vibhutvaṃ manasaḥ/ evaṃ ced
asya vṛttir api vibhvīti sarvajñatāpattir ity ata uktaṃ vṛttir evāsyeti/ syād etat/
cittamātrādhīnāyā vṛtteḥ saṃkocavikāsau kutaḥ kādācitkāv ity ata āha --- tac ca cittaṃ
dharmādinimittāpekṣam/ vṛttau nimittaṃ vibhajate --- nimittaṃ ceti/
ādigrahaṇenendriyadhanādayo gṛhyante/ śraddhādīty atrāpi vīryasmṛtyādayo gṛhyante/
āntaratve saṃmatim ācāryāṇām āha --- tathā coktam/ <pb n="184"/> vihāro vyāpāraḥ/
prakṛṣṭaṃ śuklaṃ, tayor bāhyābhyantarayor madhye/ jñānavairāgye tajjanito dharmaḥ
(tajjanitau dharmau) kena bāhyasādhyena dharmeṇātiśayyete abhibhūyete/ jñānavairāgyajāv
eva dharmau tam abhibhavataḥ, bījabhāvād apanayata ity arthaḥ/ atraiva suprasiddham
udāharaṇam āha --- daṇḍakāraṇyam iti //4.10//</p>
</div>
<div n="4.11">
<quote type="basetext" ana="yosū" n="4.11">
<p>hetuphalāśrayālambanaiḥ saṃgṛhītatvād eṣām abhāve tadabhāvaḥ //4.11//</p>
</quote>
<p>athaitāś cittavṛttayo vāsanāś cānādayaś cet katham āsām ucchedaḥ/ na khalu citiśaktir
anādir ucchidyata ity ata āha --- hetuphalāśrayālambanaiḥ saṃgṛhītatvād eṣām abhāve
tadabhāvaḥ/ anāder api samucchedo dṛṣṭaḥ/ tadyathānāgatatvasyeti savyabhicāratvād
asādhanam/ citiśaktis tu vināśakāraṇābhāvān na vinaśyati, na tv anāditvāt/ uktaṃ ca
vāsanānām anādīnām api samucchede kāraṇaṃ sūtreṇeti/ anugrahopaghātāv api
dharmādharmādinimittam upalakṣayataḥ/ tena surāpānādayo+api saṃgṛhītā bhavanti/ netrī
nāyikā/ atraiva hetum āha --- mūlam iti/ pratyutpannatā vartamānatā na tu
dharmasvarūpotpādaḥ/ atraiva hetum āha --- na hīti/ yad abhimukhībhūtaṃ vastu
kāminīsaṃparkādi/ vyāpakābhāve vyāpyasyābhāva iti sūtrārthaḥ //4.11//
<pb n="185"/></p>
</div>
<div n="4.12">
<quote type="basetext" ana="yosū" n="4.12">
<p>atītānāgataṃ svarūpato+asty adhvabhedād dharmāṇām //4.12//</p>
</quote>
<p>uttarasūtram avatārayituṃ śaṅkate --- nāstīti/ asata iti tu saṃpātāyātaṃ nidarśanāya
vā/ atītānāgataṃ svarūpato 'sty adhvabhedād dharmāṇām/ nāsatām utpādo na satāṃ vināśaḥ
kiṃ tu satām eva dharmāṇām adhvabhedapariṇāma evodayavyayāv iti sūtrārthaḥ/ anubhūtā
prāptā yena vyaktis tat tathā/ saṃprati vyaktir nāstīti yāvat/ itaś ca traikālye 'pi
dharmaḥ sann ity āha --- yadi ceti/ na hy asañjñānaviṣayaḥ saṃbhavatīti nirupākhyatvād
viṣayāvabhāsaṃ hi vijñānaṃ nāsati viṣaye bhavati/ traikālyaviṣayaṃ ca vijñānaṃ yoginām
asmadādīnāṃ ca vijñānam asati viṣaye notpannaṃ syāt/ utpadyate ca/ tasmād atītānāgate
sāmānyarūpeṇa samanugate sta iti/ evam anubhavato jñānaṃ viṣayasattve hetur uktam/
uddeśyatvād apy anāgatasya viṣayatvena sattvam evety āha --- kiṃ ca bhogabhāgīyasyeti/
kuśalo nipuṇaḥ/ anuṣṭheye+api ca yad yan nimittaṃ tat sarvaṃ naimittike saty eva viśeṣam
ādhatte/ yathā kāṇḍalāvavedādhyāyādayaḥ/ na khalv ete kāṇḍalāvādayo 'santam utpādayanti/
sata eva tu tatprāptivikārau kurvanti/ evaṃ kulālādayo+api sata eva ghaṭasya
vartamānībhāvahetava ity āha --- sataś ceti/ yadi tu vartamānatvābhāvād atītānāgatayor
asattvaṃ hanta bho vartamānasyāpy abhāvo+atītānāgatatvābhāvāt/ adhvaviśiṣṭatayā tu
sattvaṃ trayāṇām apy aviśiṣṭam ity abhiprāyeṇāha <pb n="186"/> --- dharmī ceti/
pratyekam avasthānaṃ pratyavasthitir iti/ dravyata iti dravye dharmiṇi sārvavibhaktikas
tasiḥ/ yady atītānāgatāv atītānāgatatve na stas tarhi vartamānasamaye tattvābhāvān na
syātām ity ata āha --- ekasya ceti/ prakṛtam upasaṃharati --- iti nābhūtvā bhāva iti //4.12//</p>
</div>
<div n="4.13">
<quote type="basetext" ana="yosū" n="4.13">
<p>te vyaktasūkṣmā guṇātmānaḥ //4.13//</p>
</quote>
<p>syād etat/ ayaṃ tu nānāprakāro dharmidharmāvasthāpariṇāmarūpo viśvabhedaprapañco na
pradhānād ekasmād bhavitum arhati/ na hy avilakṣaṇāt kāraṇāt kāryabhedasaṃbhava ity ata
āha --- te vyaktasūkṣmā guṇātmānaḥ/ te tryadhvāno dharmā vyaktāś ca sūkṣmāś ca guṇātmāno
na traiguṇyātiriktam eṣām asti kāraṇam/ vaicitryaṃ tu tadāhitānādikleśavāsanānugatād
vaicitryāt/ yathoktaṃ vāyupurāṇe ---</p>
<p>"vaiśvarūpyāt pradhānasya pariṇāmo+ayam adbhutaḥ" <ref cRef="">vāyupurāṇam 53.120</ref> iti/</p>
<p>vyaktānāṃ pṛthivyādīnām ekādaśendriyāṇāṃ ca vartamānānām atītānāgatatvaṃ ṣaḍaviśeṣā
yathāyogaṃ bhavanti/ saṃprati viśvasya nityānityarūpe vibhajan nityarūpam āha --- sarvam
idam iti/ dṛśyamānaṃ saṃniveśaḥ saṃsthānabhedavān pariṇāma ity arthaḥ/ atraiva
ṣaṣṭitantraśāstrasyānuśiṣṭiḥ/ <pb n="187"/> māyeva na tu māyā/ sutucchakaṃ vināśi/ yathā
hi māyāhnāyaivānyathā bhavati evaṃ vikārā apy āvirbhāvatirobhāvadharmāṇaḥ pratikṣaṇam
anyathā/ prakṛtir nityatayā māyāvidharmiṇī paramārtheti //4.13//</p>
</div>
<div n="4.14">
<quote type="basetext" ana="yosū" n="4.14">
<p>pariṇāmaikatvād vastutattvam //4.14//</p>
</quote>
<p>bhavatu traiguṇyasyetthaṃ pariṇāmavaicitryam ekas tu pariṇāmaḥ pṛthivīti vā toyam iti
vā kuta ātmana ekatvavirodhād ity āśaṅkya sūtram avatārayati --- yadā tu sarve guṇā iti/
pariṇāmaikatvād vastutattvam/ bahūnām apy ekaḥ pariṇāmo dṛṣṭaḥ/ tadyathā
gavāśvamahiṣamātaṅgānāṃ rumānikṣiptānām eko lavaṇatvajātīyalakṣaṇaḥ pariṇāmo
vartitailānalānāṃ ca pradīpa iti/ evaṃ bahutve+api guṇānāṃ pariṇāmaikatvaṃ, tatas
tanmātrabhūtabhautikānāṃ pratyekaṃ tattvam ekatvam/ grahaṇātmakānāṃ sattvapradhānatayā
prakāśātmanām ahaṃkārāvāntarakāryāṇāṃ karaṇabhāvenaikaḥ pariṇāmaḥ śrotram indriyam/
teṣām eva guṇānāṃ tamaḥpradhānatayā jaḍatvena grāhyātmakānāṃ śabdatanmātrabhāvenaikaḥ
pariṇāmaḥ śabdo viṣayaḥ/ śabda iti śabdatanmātram/ viṣaya iti jaḍatvam āha na tu
tanmātrasya śrotraviṣayatvasaṃbhava iti/ śeṣaṃ sugamam/ atha vijñānavādinaṃ vaināśikam
utthāpayati --- nāsty artho vijñānavisahacara iti/ yadi hi bhūtabhautikāni vijñānamātrād
bhinnāni bhaveyus tatas tadutpattikāraṇam īdṛśaṃ pradhānaṃ kalpyeta, na tu tāni
vijñānātiriktāni santi paramārthataḥ/ tat kathaṃ pradhānakalpanaṃ kathaṃ ca grahaṇānām
indriyāṇām ahaṃkāravikārāṇāṃ kalpaneti/ tathā hi --- jaḍasyārthasya svayam aprakāśatvān
nāsty artho vijñānavisahacaraḥ/ sāhacaryaṃ saṃbandhaḥ/ tadabhāvo visahacaratvam/ <pb
n="188"/> vir abhāvārthaḥ/ vijñānāsaṃbandho nāsti vyavahārayogya ity arthaḥ/ asti tu
jñānam arthavisahacaraṃ tasya svayaṃprakāśatvena svagocarāstitāvyavahāre kartavye jaḍam
arthaṃ pratyapekṣābhāvāt/ tad anena vedyatvasahopalambhaniyamau sūcitau vijñānavādinā/
tau caivaṃ prayogam ārohataḥ --- yad vedyate yena vedanena tat tato na bhidyate/ yathā
jñānasyātmā/ vedyante ca bhūtabhautikānīti viruddhavyāptopalabdhir
niṣedhyabhedaviruddhenābhedena vyāptaṃ vedyatvaṃ dṛśyamānaṃ svavyāpakam abhedam
upasthāpayat tadviruddhaṃ bhedaṃ pratikṣipatīti/ tathā yad yena niyatasahopalambhaṃ tat
tato na bhidyate/ yathaikasmāc candrād dvitīyaś candraḥ/ niyatasahopalambhaś cārtho
jñāneneti vyāpakaviruddhopalabdhiḥ/ niṣedhyabhedavyāpakāniyamaviruddho niyamo+aniyamaṃ
nivartayaṃs tadvyāptaṃ bhedaṃ pratikṣipatīti/ syād etat/ arthaś cen na bhinno jñānāt
kathaṃ bhinnavat pratibhāsata ity ata āha --- kalpitam iti/ yathāhur vaināśikāḥ ---</p>
<p>"sahopalambhaniyamād abhedo nīlataddhiyoḥ/ bhedaś ca bhrāntivijñānair dṛśya indāv
ivādvaye" iti//</p>
<p>kalpitatvaṃ viśadayati --- jñānaparikalpaneti/ nirākaroti --- ta iti/ te kathaṃ
śraddheyavacanāḥ syur iti saṃbandhaḥ/ pratijñānam upasthitaṃ pratyupasthitam/ katham ---
tatheti/ yathā yathāvabhāsata idaṃkārāspadatvena tathā tathā svayam upasthitaṃ na tu
kalpanopakalpitaṃ vijñānaviṣayatāpannam/ svamāhātmyeneti vijñānakāraṇatvam arthasya
darśayati/ yasmād arthena svakīyayā grāhyaśaktyā vijñānam ajani tasmād arthasya grāhakaṃ
tad evaṃbhūtaṃ vastu katham apramāṇātmakena vikalpavijñānabalena vikalpasyāprāmāṇikatvāt
tadbalasyāpi tadātmano+apramāṇātmakatvaṃ, tena vastusvarūpam utsṛjyopaplutaṃ kṛtvā/
upagṛhyeti kvacid pāṭhaḥ/ tatrāpi sa evārthaḥ/ tad evāpalapantaḥ śraddhātavyavacanāḥ
syur iti/ idam atrākūtam --- sahopalambhaniyamaś ca vedyatvaṃ ca hetū
saṃdigdhavyatirekatayā naikāntikau/ tathā hi --- jñānākārasya bhūtabhautikāder yad etad
bāhyatvaṃ sthūlatvaṃ ca bhāsete na te jñāne saṃbhavataḥ/ tathā hi nānādeśavyāpitā
sthaulyaṃ vicchinnadeśatā ca bāhyatvam/ na caikavijñānasya nānādeśavyāpitā <pb n="189"/>
vicchinnadeśatā copapadyate/
taddeśatvātaddeśatvalakṣaṇaviruddhadharmasaṃsargasyaikatrāsaṃbhavāt saṃbhave vā
trailokyasyaikatvaprasaṅgāt/ ata evāstu vijñānabheda iti cet/ hanta bhoḥ
paramasūkṣmagocarāṇāṃ pratyayānāṃ parasparavārtānabhijñānāṃ svagocaramātrajāgarūkāṇāṃ
kutastyo+ayaṃ sthūlāvabhāsaḥ/ na ca vikalpagocaro+abhilāpaḥ saṃsargābhāvād
viśadapratibhāsatvāc ca/ na ca sthūlam ālocitaṃ yatas tadupādhikasya viśadatā bhavet
tatpṛṣṭhabhāvinaḥ/ na cāvikalpavad vikalpo+api svākāramātragocaras tasya cāsthūlatvān na
sthūlagocaro bhavitum arhati/ tasmād bāhye ca pratyaye sthūlasya bāhyasya cāsaṃbhavād
alīkam etad āsthātavyam/ na cālīkaṃ vijñānād abhinnaṃ vijñānasya tadvat
tucchatvaprasaṅgāt/ tathā ca vedyatvasyābhedavyāpyatvābhāvāt kuto bhedapratipakṣatvam/
sahopalambhaniyamaś ca sadasator iva vijñānasthaulyayoḥ sator api svabhāvād vā kutaścit
pratibandhād vopapatsyate/ tasmād anaikāntikatvād etau hetvābhāsau vikalpamātram eva
bāhyābhāve prasuvāte/ na ca pratyakṣamāhātmyaṃ vikalpamātreṇāpodyate/ tasmāt sādhūktaṃ
katham apramāṇātmakena vikalpajñānabaleneti/ etena pratyayatvam api
svapnādipratyayadṛṣṭāntena nirālambanatvasādhanam apāstam/ prameyavikalpas tv
avayavivyavasthāpanena pratyuktaḥ/ vistaras tu nyāyakaṇikāyām anusaraṇīya iti tad iha
kṛtaṃ vistareṇeti //4.14//</p>
</div>
<div n="4.15">
<quote type="basetext" ana="yosū" n="4.15">
<p>vastusāmye cittabhedāt tayor vibhaktaḥ panthāḥ //4.15//</p>
</quote>
<p>tad evam utsūtraṃ bhāṣyakṛd vijñānātiriktasthāpane yuktim uktvā sautrīṃ yuktim
avatārayati --- kutaś caitad iti/ vastusāmye cittabhedāt tayor vibhaktaḥ panthāḥ/
yannānātve yasyaikatvaṃ tat tato+atyantaṃ bhidyate/ yathā caitrasya jñānam ekaṃ
bhinnebhyo devadattaviṣṇumitramaitrapratyayebhyo bhidyate/ jñānanānātve 'pi cārtho na
bhidyata iti bhavati vijñānebhyo+anyaḥ/ abhedaś cārthasya jñānabhede+api pramātQṇāṃ
parasparapratisaṃdhānād avasīyate/ asti hi raktadviṣṭavimūḍhamadhyasthānām ekasyāṃ
yoṣiti pratīyamānāyāṃ pratisaṃdhānaṃ yā tvayā dṛśyate saiva mayāpīti/ tasmād vastusāmye
cittabhedāj jñānabhedāt tayor arthajñānayor vibhaktaḥ panthāḥ svarūpabhedopāyaḥ/
sukhajñānaṃ kāntāyāṃ kāntasya, sapatnīnāṃ duḥkhajñānam/ caitrasya tu tām avindato
mūḍhajñānaṃ viṣādaḥ/ syād etat/ ya ekasya cittena parikalpitaḥ <pb n="190"/>
kāminīlakṣaṇo+arthas tenaivānyeṣām api cittam uparajyata iti sādhāraṇam upapadyata ity
ata āha --- na cānyeti/ tathā saty ekasmin nīlajñānavati sarva eva nīlajñānavantaḥ syur
iti/ nanv arthavādinām apy eko+arthaḥ kathaṃ sukhādibhedabhinnavijñānahetuḥ/ na hy
avilakṣaṇāt kāraṇāt kāryabhedo yukta ity ata āha --- sāṃkhyapakṣa iti/ ekasyaiva
bāhyasya vastunas traiguṇyapariṇāmasya trairūpyam upapannam/ evam api sarveṣām aviśeṣeṇa
sukhaduḥkhamohātmakaṃ vijñānaṃ syād ity ata āha --- dharmādinimittāpekṣaṃ rajaḥsahitaṃ
sattvaṃ dharmāpekṣaṃ sukhajñānaṃ janayati/ sattvam eva tu vigalitarajaskaṃ vidyāpekṣaṃ
mādhyasthyajñānam iti/ te ca dharmādayo na sarve sarvatra puruṣe santi kiṃ tu kaścit
kvacid ity upapannā vyavastheti/ atra kecid āhuḥ prāvādukā jñānasahabhūr evārtho
bhogyatvāt sukhādivad iti/ etad uktaṃ bhavati --- bhavatv artho jñānād vyatiriktas
tathāpy asau jaḍatvān na jñānam antareṇa śakyaḥ pratipattum/ jñānena tu bhāsanīyaḥ/
tathā ca jñānasamaya evāsti nānyadā pramāṇābhāvād iti/ tad etad utsūtraṃ tāvad dūṣayati
bhāṣyakāraḥ --- ta etayā dvāreti/ vastu khalu sarvacittasādhāraṇam
anekakṣaṇaparamparohyamānaṃ pariṇāmātmakam anubhūyate laukikaparīkṣakaiḥ/ tac ced
vijñānena saha bhaven nūnam evaṃvidham evaṃ ced idamaṃśasyopari ko+ayam anurodho yena so
'pi nāpahnūyetety arthaḥ //4.15//
<pb n="191"/></p>
</div>
<div n="4.16">
<quote type="basetext" ana="yosū" n="4.16">
<p>na caikacittatantraṃ vastu tad apramāṇakaṃ tadā kiṃ syāt //4.16//</p>
</quote>
<p>mā vā bhūd idaṃaṃśasyāpahnavo jñānasahabhūr evāstv arthas tatrāpy āha --- na
caikacittatantraṃ vastu tad apramāṇakaṃ tadā kiṃ syāt/ yad dhi ghaṭagrāhi cittaṃ tad
yadā paṭadravyavyagratayā na ghaṭe vartate/ yad vā vivekaviṣayam āsīt tad eva ca
nirodhaṃ samāpadyate tadā ghaṭajñānasya vā vivekajñānasya vābhāvād viveko vā ghaṭo vā
jñānabhedamātrajīvanas tannāśān naṣṭa eva syād ity āha --- ekacitteti/ kiṃ tat syān na
syād ity arthaḥ/ saṃbadhyamānaṃ ca cittena tadvastu viveko vā ghaṭo vā kuta utpadyeta/
niyatakāraṇānvayavyatirekānuvidhāyibhāvāni hi kāryāṇi na svakāraṇam ativartya
kāraṇāntarād bhavitum īśate/ mā bhūd akāraṇatve teṣāṃ kādācitkatvavyāghātaḥ/ na ca
tajjñānakāraṇatvam eva tatkāraṇatvam iti yuktam/ āśāmodakasya modakasya copayujyamānasya
rasavīryavipākādisāmyaprasaṅgāt/ tasmāt sādhūktaṃ saṃbadhyamānaṃ vā (ca) punaś
citteneti/ api ca yo yo+arvāgbhāgaḥ sa sarvo madhyaparabhāgavyāptaḥ/ jñānādhīne sadbhāve
tv asyānanubhūyamānatvān madhyaparabhāgau na sta iti vyāpakābhāvād arvāgbhāgo+api na
syād ity arthābhāvāt kuto jñānasahabhūr artha ity āha --- ye cāsyeti/ anupasthitā
ajñātāḥ/ upasaṃharati --- tasmād iti/ sugamaṃ śeṣam //4.16//
<pb n="192"/></p>
</div>
<div n="4.17">
<quote type="basetext" ana="yosū" n="4.17">
<p>taduparāgāpekṣitvāc cittasya vastu jñātājñātam //4.17//</p>
</quote>
<p>syād etad arthaś cet svatantraḥ, sa ca jaḍasvabhāva iti na kadācit prakāśeta/ prakāśane
vā jaḍatvam apy asyāpagatam iti bhāvo 'py apagacchet/ na jātu svabhāvam apahāya bhāvo
vartitum arhati/ na cendriyādyādheyo jaḍasvabhāvasyārthasya dharmaḥ prakāśata iti
sāṃpratam/ arthadharmatve nīlatvādivat sarvapuruṣasādhāraṇa ity ekaḥ śāstrārtha iti
sarva eva vidvāṃsaḥ prasajyeran na jālmaḥ kaścid asti/ na cātītānāgatayor dharmaḥ
pratyutpanno yuktaḥ/ tasmāt svatantro+artha upalambhaviṣaya iti manorathamātram etad ity
ata āha --- taduparāgāpekṣitvāc cittasya vastu jñātājñātam/ jaḍasvabhāvo+apy artha
indriyapraṇāḍikayā cittam uparañjayati/ tad evaṃbhūtaṃ cittadarpaṇam
upasaṃkrāntapratibimbā citiśaktiś cittam arthoparaktaṃ cetayamānārtham anubhavati, na tv
arthe kiṃcit prākaṭyādikam ādhatte/ nāpy asaṃbaddhā cittena tatpratibimbasaṃkrānter
uktatvād iti/ yady api ca sarvagatatvāc cittasya cendriyasya cāhaṃkārikasya viṣaye nāsti
saṃbandhas tathāpi yatra śarīre vṛttimac cittaṃ tena saha saṃbandho viṣayāṇām ity
ayaskāntamaṇikalpā ity uktam/ ayaḥsadharmakaṃ cittam iti/
indriyapraṇāḍikayābhisaṃbandhyoparañjayanti/ ata eva cittaṃ pariṇāmīty āha --- vastuna
iti //4.17//</p>
</div>
<div n="4.18">
<quote type="basetext" ana="yosū" n="4.18">
<p>sadā jñātāś cittavṛttayas tatprabhoḥ puruṣasyāpariṇāmitvāt //4.18//</p>
</quote>
<p>tad evaṃ cittavyatirekiṇam artham avasthāpya tebhyaḥ pariṇatidharmakebhyo vyatiriktam
ātmānam ādarśayituṃ tadvaidharmyam apariṇāmitvam asya vaktuṃ pūrayitvā sūtraṃ paṭhati
--- yasya tu tad eva cittaṃ viṣayas tasya --- sadā jñātāś cittavṛttayas tatprabhoḥ
puruṣasyāpariṇāmitvāt/ kṣiptamūḍhavikṣiptaikāgratāvasthitaṃ cittam ā nirodhāt sarvadā
puruṣeṇānubhūyate vṛttimat tat kasya hetor yataḥ puruṣo+apariṇāmī pariṇāmitve cittavat
puruṣo+api jñātājñātaviṣayo bhavet/ <pb n="193"/> jñātaviṣaya eva tv ayam/ tasmād
apariṇāmī/ tataś ca pariṇāmibhyo+atiricyata iti/ tad etad āha --- yadi cittavad iti/
sadā jñātatvaṃ tu manasaḥ savṛttikasya tasya yaḥ prabhuḥ svāmī bhokteti yāvat/ tasya
prabhoḥ puruṣasyāpariṇāmitvam anumāpayati/ tathā cāpariṇāminas tasya puruṣasya
pariṇāminaś cittād bheda iti bhāvaḥ //4.18//</p>
</div>
<div n="4.19">
<quote type="basetext" ana="yosū" n="4.19">
<p>na tat svābhāsaṃ dṛśyatvāt //4.19//</p>
</quote>
<p>atra vaināśikam utthāpayati --- syād āśaṅketi/ ayam arthaḥ --- syād etad evaṃ yadi
cittam ātmano viṣayaḥ syāt, api tu svaprakāśam etad viṣayābhāsaṃ pūrvacittaṃ pratītya
samutpannaṃ tat kutaḥ puruṣasya sadājñātaviṣayatvaṃ kutastarāṃ vāpariṇāmitayā
pariṇāminaś cittād bheda iti/ na tat svābhāsaṃ dṛśyatvāt/ bhaved etad evaṃ yadi
svasaṃvedanaṃ cittaṃ syān na tv etad asti/ tad dhi pariṇāmitayā nīlādivad
anubhavavyāpyaṃ yac cānubhavavyāpyaṃ na tat svābhāsaṃ bhavitum arhati svātmani
vṛttivirodhāt/ na hi tad eva kriyā ca karmakārakaṃ ca/ na hi pākaḥ pacyate chidā vā
chidyate/ puruṣas tv apariṇāmī nānubhavakarmeti nāsmin svayaṃprakāśatā na yujyate/
aparādhīnaprakāśatā hy asya svayaṃprakāśatā nānubhavakarmatā/ tasmād dṛśyatvād
darśanakarma cittaṃ na svābhāsam/ ātmaprakāśapratibimbatayaiva cittasya tadvṛttiviṣayāḥ
prakāśanta iti bhāvaḥ/ nanu dṛśyo+agniḥ svayaṃprakāśaś ca/ na hi yathā ghaṭādayo+agninā
vyajyanta evam agnir agnyantareṇety ata āha --- na cāgnir atreti/ kasmāt/ na hīti/ mā
nāmāgnir agnyantarāt prakāśiṣṭa vijñānāt tu prakāśata iti na svayaṃ prakāśata iti na
vyabhicāra ity arthaḥ/ <pb n="194"/> prakāśaś cāyam iti/ ayam iti puruṣasvabhāvāt
prakāśād vyavacchinatti, kriyārūpaḥ prakāśa iti yāvat/ etad uktaṃ bhavati --- yā yā
kriyā sā sā sarvā kartṛkaraṇakarmasaṃbandhena dṛṣṭā/ yathā pāko dṛṣṭaś
caitrāgnitaṇḍulasaṃbandhena yathā vā prakāśanam/ tathā ca prakāśo+api kriyeti tayāpi
tathā bhavitavyam/ saṃbandhaś ca bhedāśrayo nābhede saṃbhavatīty arthaḥ/ kiṃ ca
svābhāsaṃ cittam ity agrāhyam eva kasyacid iti śabdārthaḥ/ syād etat/ mā bhūd grāhyaṃ
cittam/ na hi grahaṇasyākāraṇasyāvyāpakasya ca nivṛttau cittanivṛttir ity ata āha ---
svabuddhīti/ buddhiś cittaṃ, pracārā vyāpārāḥ, sattvāḥ prāṇinaḥ, cittasya vṛttibhedāḥ
krodhalobhādayaḥ svāśrayeṇa cittena svaviṣayeṇa ca saha pratyātmam anubhūyamānāś
cittasyāgrāhyatāṃ vighaṭayantīty arthaḥ/ svabuddhipracārapratisaṃvedanam eva viśadayati
--- kruddho 'ham iti //4.19//</p>
</div>
<div n="4.20">
<quote type="basetext" ana="yosū" n="4.20">
<p>ekasamaye cobhayānavadhāraṇam //4.20//</p>
</quote>
<p>ekasamaye cobhayānavadhāraṇam/ svābhāsaṃ viṣayābhāsaṃ cittam iti bruvāṇo na tāvad
yenaiva vyāpāreṇātmānam avadhārayati tenaiva viṣayam apīti vaktum arhati/ na hy
avilakṣaṇo vyāpāraḥ kāryabhedāya paryāptas tasmād vyāpārabhedo+aṅgīkartavyaḥ/ na ca
vaināśikānām utpattibhedātirikto+asti vyāpāraḥ/ na caikasyā evotpatter avilakṣaṇāyāḥ
kāryavailakṣaṇyasaṃbhavaḥ/ tasyākasmikatvaprasaṅgāt/ na caikasyotpattidvayasaṃbhavaḥ/
tasmād arthasya ca jñānarūpasya cāvadhāraṇaṃ naikasmin samaya iti/ tad etad
bhāṣyeṇocyate --- na caikasmin kṣaṇa iti/ tathā coktaṃ vaināśikaiḥ ---</p>
<p>"bhūtir yeṣāṃ kriyā saiva kārakaṃ saiva cocyate" iti/</p>
<p>tasmād dṛśyatvam etac cittasya sadātanaṃ svābhāsatvam apanayad draṣṭāraṃ ca draṣṭur
apariṇāmitvaṃ ca darśayatīti siddham //4.20//
<pb n="195"/></p>
</div>
<div n="4.21">
<quote type="basetext" ana="yosū" n="4.21">
<p>cittāntaradṛśye buddhibuddher atiprasaṅgaḥ smṛtisaṃkaraś ca //4.21//</p>
</quote>
<p>punar vaināaśikam utthāpayati --- syān matiḥ/ mā bhūd dṛśyatvena svasaṃvedanam/ evam
apy ātmā na sidhyati/ svasaṃtānavartinā caramacittakṣaṇena
svarasaniruddhasvajanakacittakṣaṇagrahaṇād ity arthaḥ/ samaṃ ca tajjñānatvenānantaraṃ
cāvyavahitatvena samanantaraṃ tena/ cittāntaradṛśye buddhibuddher atiprasaṅgaḥ
smṛtisaṃkaraś ca/ buddhir iti cittam ity arthaḥ/ nāgṛhītā caramā buddhiḥ
pūrvabuddhigrahaṇasamarthā/ na hi buddhyāsaṃbaddhā pūrvabuddhir buddhā bhavitum arhati/
na hy agṛhītadaṇḍo daṇḍinam avagantum arhati/ tasmād anavastheti/
vijñānavedanāsaṃjñārūpasaṃskārāḥ skandhāḥ/ sāṃkhyayogādayaḥ pravādāḥ sāṃkhyāś ca yogāś
ca ta evādayo yeṣāṃ vaiśeṣikādipravādānāṃ te sāṃkhyayogādayaḥ pravādāḥ/ sugamam
anyat //4.21//</p>
</div>
<div n="4.22">
<quote type="basetext" ana="yosū" n="4.22">
<p>citer apratisaṃkramāyās tadākārāpattau svabuddhisaṃvedanam //4.22//</p>
</quote>
<p>syād etat/ yadi cittaṃ na svābhāsaṃ nāpi cittāntaravedyam ātmanāpi kathaṃ bhokṣyate
cittam/ na khalv ātmanaḥ svayaṃprakāśasyāpy asti kācit kriyā/ na ca tām antareṇa kartā
na cāsaṃbaddhaś cittena karmaṇā tasya bhoktātiprasaṅgād ity āśayavān pṛcchati --- <pb
n="196"/> katham iti/ sūtreṇottaram āha --- citer apratisaṃkramāyās tadākārāpattau
svabuddhisaṃvedanam/ yat tad avocad vṛttisārūpyam itaratra <ref cRef="">yogasūtram 1.4</ref> iti tad itaḥ
samutthitam/ citeḥ svabuddhisaṃvedanaṃ buddhes tadākārāpattau citipratibimbādhāratayā
tadrūpatāpattau satyām/ yathā hi candramasaḥ kriyām antareṇāpi
saṃkrāntacandrapratibimbam amalaṃ jalam acalaṃ calam ivālavālam arālam iva candramasam
avabhāsayati evaṃ vināpi citivyāpāram upasaṃkrāntacitipratibimbaṃ cittaṃ svagatayā
kriyayā kriyāvatīm asaṃgatām api saṃgatāṃ citiśaktim avabhāsayad bhogyabhāvam āsādayad
bhoktṛbhāvam āpādayati tasyā iti sūtrārthaḥ/ bhāṣyam apy etad artham asakṛt tatra tatra
vyākhyātam iti na vyākhyātam atra/ buddhivṛttyaviśiṣṭatve jñānavṛtter āgamam udāharati
--- tathā coktaṃ --- na pātālam iti/ śāśvatasya śivasya brahmaṇo viśuddhasvabhāvasya
citicchāyāpannāṃ manovṛttim eva citicchāyāpannatvāc citer apy aviśiṣṭāṃ guhāṃ vedayante/
tasyām eva guhāyāṃ tad guhyaṃ brahma tadapanaye tu svayaṃprakāśam anāvaraṇam anupasargaṃ
pradyotate caramadehasya bhagavata iti //4.22//</p>
</div>
<div n="4.23">
<quote type="basetext" ana="yosū" n="4.23">
<p>draṣṭṛdṛśyoparaktaṃ cittaṃ sarvārtham //4.23//</p>
</quote>
<p>tad evaṃ dṛśyatvena cittasya pariṇāminas tadatiriktaḥ pumān apariṇatidharmopapāditaḥ
saṃprati lokapratyakṣam apy atra pramāṇayati --- ataś caitad iti/ avaśyaṃ caitad ity
arthaḥ/ draṣṭṛdṛśyoparaktaṃ cittaṃ sarvārtham/ yathā hi nīlādyanuraktaṃ cittaṃ
nīlādyarthaṃ pratyakṣeṇaivāvasthāpayati evaṃ <pb n="197"/> draṣṭṛcchāyāpattyā
tadanuraktaṃ cittaṃ draṣṭāram api pratyakṣeṇāvasthāpayati/ asti hi tryākāraṃ jñānaṃ
nīlam ahaṃ saṃpratyemīti/ tasmāj jñeyavat tajjñātāpi pratyakṣasiddho+api na
vivicyāvasthāpito yathā jale candramaso bimbam/ na tv etāvatā tad apratyakṣam/ na cāsya
jalagatatve tad apramāṇam iti candrarūpe+apy apramāṇaṃ bhavitum arhati/ tasmāc
cittapratibimbatayā caitanyagocarāpi cittavṛttir na caitanyāgocareti/ tad idaṃ
sarvārthatvaṃ cittasyeti/ tad etad āha --- mano hīti/ na kevalaṃ tadākārāpattyā
mantavyenārthenoparaktaṃ mano+api tu svayaṃ ceti/ cakāro bhinnakramaḥ puruṣeṇety
asyānantaraṃ draṣṭavyaḥ/ tacchāyāpattiḥ puruṣasya vṛttiḥ/ iyaṃ ca caitanyacchāyāpattiś
cittasya vaināśikair abhyupetavyā/ katham anyathā citte caitanyam eta āropayāṃ babhūvur
ity āha --- tad aneneti/ kecid vaināśikā bāhyārthavādinaḥ/ apare vijñānamātravādinaḥ/
nanu yadi cittam eva draṣṭrākāraṃ dṛśyākāraṃ cānubhūyate hanta cittād abhinnāv evāstāṃ
draṣṭṛdṛśyau/ yathāhuḥ ---</p>
<p>"abhinno+api hi buddhyātmā viparyāsitadarśanaiḥ/ grāhyagrāhakasaṃvittibhedavān iva
lakṣyate" iti// <ref cRef="pv.3.353">cf. pramāṇavārttikam 3.353</ref></p>
<p>tat katham ete+anukampanīyā ity ata āha --- samādhiprajñāyām iti/ te khalūktābhir
upapattibhiś cittātiriktaṃ puruṣam abhyupagamyāpy aṣṭāṅgayogopadeśena samādhiprajñāyām
ātmagocarāyām avatārya bodhayitavyāḥ/ tadyathā --- samādhiprajñāyāṃ prajñeyo+artha ātmā
pratibimbībhūto+anyaḥ kasmāt tasyātmana ālambanībhūtatvāt/ atha cittād abhinnam eva
kasmān nālambanaṃ bhavatīti <pb n="198"/> yadi yuktibodhito+api vaiyātyād vadet tatra
hetum āha --- sa ced ātmarūpo+arthaś cittamātraṃ syān na tu tato vyatiriktas tataḥ
kathaṃ prajñayaiva prajñārūpam avadhāryeta svātmani vṛttivirodhāt/ upasaṃharati ---
tasmād iti/ samīcīnopadeśenānukampitā bhavantīty āha --- evam iti/ jātitaḥ svabhāvata
ity arthaḥ //4.23//</p>
</div>
<div n="4.24">
<quote type="basetext" ana="yosū" n="4.24">
<p>tad asaṃkhyeyavāsanābhiś citram api parārthaṃ saṃhatyakāritvāt //4.24//</p>
</quote>
<p>cittātiriktātmasadbhāve hetvantaram avatārayati --- kutaś ceti/ tad
asaṃkhyeyavāsanābhiś citram api parārthaṃ saṃhatyakāritvāt/ yady apy asaṃkhyeyāḥ
karmavāsanāḥ kleśavāsanāś ca cittam evādhiśerate na tu puruṣam/ tathā ca vāsanādhīnā
vipākāś cittāśrayatayā cittasya bhoktṛtām āvahanti, bhoktur arthe ca bhogyam iti sarvaṃ
cittārthaṃ prāptaṃ, tathāpi tac cittam asaṃkhyeyavāsanāvicitram api parārtham/ kasmāt/
saṃhatyakāritvād iti sūtrārthaḥ/ vyācaṣṭe --- tad etad iti/ syād etac cittaṃ saṃhatyāpi
kariṣyati svārthaṃ ca bhaviṣyati kaḥ khalu virodha iti yadi kaścid brūyāt taṃ pratyāha
--- saṃhatyakāriṇeti/ sukhacittam iti bhogam upalakṣayati/ tena duḥkhacittam api
draṣṭavyam/ jñānam ity apavarga uktaḥ/ etad uktaṃ bhavati --- sukhaduḥkhe citte
pratikūlānukūlātmake nātmani saṃbhavataḥ/ svātmani vṛttivirodhāt/ na cānyo+api
saṃhatyakārī sākṣāt paramparayā vā sukhaduḥkhe vidadhānas tābhyām anukūlanīyaḥ
pratikūlanīyo vā/ tasmād yaḥ sākṣāt paramparayā vā na sukhaduḥkhayor vyāpriyate sa
evābhyām anukūlanīyaḥ pratikūlanīyo vā/ sa ca nityodāsīnaḥ puruṣa evam <pb n="199"/>
apavṛjyate yena jñānena tasyāpi jñeyatantratvāt svātmani ca vṛttivirodhān na
jñānārthatvam/ na bāhyaviṣayād asmād apavargasaṃbhavo videhaprakṛtilayānām
apavargāsaṃbhavāt/ tasmāt tajjñānam api puruṣārtham eva na tat svārthaṃ nāpi
paramātrārtham/ saṃhataparārthatve cānavasthāprasaṅgād asaṃhataparārthasiddhir iti //4.24//</p>
</div>
<div n="4.25">
<quote type="basetext" ana="yosū" n="4.25">
<p>viśeṣadarśina ātmabhāvabhāvanānivṛttiḥ //4.25//</p>
</quote>
<p>tad evaṃ kaivalyamūlabījaṃ yuktimayam ātmadarśanam uktvā tadupadeśādhikṛtaṃ puruṣam
anadhikṛtapuruṣāntarād vyāvṛttam āha --- viśeṣadarśina ātmabhāvabhāvanānivṛttiḥ/
yasyātmabhāve bhāvanāsti tasyāṣṭāṅgayogopadeśād anutiṣṭhato yuñjānasya tatparipākāc
cittasattvapuruṣayor viśeṣadarśanād ātmabhāvabhāvanā nivartate/ yasyātmabhāvabhāvanaiva
nāsti nāstikasya tasyopadeśānadhikṛtasyāpariniścitātmatatparalokabhāvasya nopadeśo na
viśeṣadarśanaṃ nātmabhāvabhāvanānivṛttir iti sūtrārthaḥ/ nanv ātmabhāvabhāvanāyāś
cittavartinyāḥ kuto+avagama ity ata āha --- yathā prāvṛṣīti/ prāgbhavīyaṃ
tattvadarśanabījam apavargabhāgīyaṃ yat karmāṣṭāṅgayogānuṣṭhānaṃ tad ekadeśānuṣṭhānaṃ vā
tadabhinirvartitam astīty anumīyate/ tasya cātmabhāvabhāvanāvaśyam eva svābhāvikī
vastvabhyāsaṃ vināpi pravartate/ anadhikāriṇam āgamināṃ vacanena darśayati ---
yasyābhāvād idam iti/ pūrvapakṣo nāsti karmaphalaṃ paralokino 'bhāvāt paralokābhāva iti,
tatra rucir aruciś ca nirṇaye pañcaviṃśatitattvaviṣaye/ <pb n="200"/> ātmabhāvabhāvanā
prāg vyākhyātā/ viśeṣadarśinaḥ parāmarśam āha --- cittasyaiveti/ tasya (asya)
viśeṣadarśanakuśalasyātmabhāvabhāvanā nivartata iti //4.25//</p>
</div>
<div n="4.26">
<quote type="basetext" ana="yosū" n="4.26">
<p>tadā vivekanimnaṃ kaivalyaprāgbhāraṃ cittam //4.26//</p>
</quote>
<p>atha viśeṣadarśinaḥ kīdṛśaṃ cittam ity ata āha --- tadā vivekanimnaṃ kaivalyaprāgbhāraṃ
cittam/ nigadavyākhyātam //4.26//</p>
</div>
<div n="4.27">
<quote type="basetext" ana="yosū" n="4.27">
<p>tacchidreṣu pratyayāntarāṇi saṃskārebhyaḥ //4.27//</p>
</quote>
<p>syād etad viśeṣadarśanaṃ ced vivekaniṣṭhaṃ, na jātu cittaṃ vyutthitaṃ syāt/ dṛśyate
cāsya bhikṣām aṭato vyutthitam ity ata āha --- tacchidreṣu pratyayāntarāṇi
saṃskārebhyaḥ/ pratyayeti/ pratīyate yena sa pratyayaś cittasattvaṃ tasmād vivekaś
citeḥ/ tena nimnasya jānāmīti sākṣānmokṣo vivicya darśito na jānāmīti mohas tanmūlāv
ahaṃkāramamakārāv aham asmīti vā mameti vā darśitau/ kṣīyamāṇāni ca tāni bījāni ceti
samāsaḥ/ pūrvasaṃskārebhyo vyutthānasaṃskārebhyaḥ //4.27//</p>
</div>
<div n="4.28">
<quote type="basetext" ana="yosū" n="4.28">
<p>hānam eṣāṃ kleśavad uktam //4.28//</p>
</quote>
<p>syād etat saty api vivekavijñāne vyutthānasaṃskārā yadi pratyayāntarāṇi prasuvate kas
tarhi hānahetur eteṣāṃ yataḥ pratyayāntarāṇi na punaḥ prasuvīrann ity ata āha --- hānam
eṣāṃ kleśavad uktam/ aparipakvavivekajñānasyākṣīyamāṇā vyutthānasaṃskārāḥ pratyayāntaraṃ
prasuvate <pb n="201"/> na tu paripakvavivekajñānasya kṣīṇāḥ pratyayāntarāṇi prasotum
arhanti/ yathā vivekacchidrasamutpannā api kleśā na saṃskārāntaraṃ prasuvate tat kasya
hetos tad ete kleśā vivekajñānavahnidagdhabījabhāvā iti/ evaṃ vyutthānasaṃskārā apīti/
atha vyutthānasaṃskārā vivekajñānasaṃskārair niroddhavyā vivekasaṃskārāś ca
nirodhasaṃskārair nirodhasaṃskārāṇāṃ tv abāhyaviṣayatvaṃ darśitaṃ nirodhopāyaḥ prāyaś
cintanīya ity ata āha --- jñānasaṃskārās tv iti/ paravairāgyasaṃskārā ity arthaḥ //4.28//</p>
</div>
<div n="4.29">
<quote type="basetext" ana="yosū" n="4.29">
<p>prasaṃkhyāne+apy akusīdasya sarvathā vivekakhyāter dharmameghaḥ samādhiḥ //4.29//</p>
</quote>
<p>tad evaṃ sūtrakāro vyutthānanirodhopāyaṃ prasaṃkhyānam uktvā prasaṃkhyānanirodhopāyam
āha --- prasaṃkhyāne+apy akusīdasya sarvathā vivekakhyāter dharmameghaḥ samādhiḥ/ tataḥ
prasaṃkhyānān na kiṃcit sarvabhāvādhiṣṭhātṛtvādi prārthayate/ pratyuta tatrāpi kliśnāti
pariṇāmitvadoṣadarśanena viraktaḥ sarvathā vivekakhyātir eva bhavati/ etad eva vivṛṇoti
--- tatrāpīti/ yadā vyutthānapratyayā bhaveyus tadā nāyaṃ brāhmaṇaḥ sarvathā
vivekakhyātir yatas tasya na pratyayāntarāṇi bhavanti tataḥ sarvathā vivekakhyātir iti/
tadāsya dharmameghaḥ samādhir bhavati/ etad uktaṃ bhavati --- prasaṃkhyāne viraktas
tannirodham icchan dharmameghaṃ samādhim upāsīta/ tadupāsane ca sarvathā vivekakhyātir
bhavati/ tathā ca taṃ niroddhuṃ pārayatīti //4.29//</p>
</div>
<div n="4.30">
<quote type="basetext" ana="yosū" n="4.30">
<p>tataḥ kleśakarmanivṛttiḥ //4.30//</p>
</quote>
<p>tasya ca prayojanam āha --- tataḥ kleśakarmanivṛttiḥ/ kasmāt punar jīvann eva vidvān
<pb n="202"/> vimukto bhavati/ uttaraṃ --- yasmād iti/ kleśakarmavāsaneddhaḥ kila
karmāśayo jātyādinidānam/ na cāsati nidāne nidānī bhavitum arhati/ yathāhātra bhagavān
akṣapādaḥ --- "vītarāgajanmādarśanāt" <ref cRef="">gautamīyanyāyasūtram 3.1.25</ref> iti //4.30//</p>
</div>
<div n="4.31">
<quote type="basetext" ana="yosū" n="4.31">
<p>tadā sarvāvaraṇamalāpetasya jñānasyānantyāj jñeyam alpam //4.31//</p>
</quote>
<p>athaivaṃ dharmameghe sati kīdṛśaṃ cittam ity ata āha --- tadā sarvāvaraṇamalāpetasya
jñānasyānantyāj jñeyam alpam/ āvriyate cittasattvam ebhir ity āvaraṇāni malāḥ
kleśakarmāṇi sarve ca ta āvaraṇamalāś ceti sarvāvaraṇamalās tebhyo+apetasya
cittasattvasya jñānasya jñāyate+anenety anayā vyutpattyānantyād aparimeyatvāj jñeyam
alpam/ yathā hi śaradi ghanapaṭalamuktasya caṇḍārciṣaḥ paritaḥ pradyotamānasya
prakāśānantyāt prakāśyā ghaṭādayo+alpāḥ prakāśante, evam apagatarajastamasaś
cittasattvasya prakāśānantyād alpaṃ prakāśyam iti/ tad etad āha --- sarvair iti/ etad
eva vyatirekamukhena (vyatirekamukheṇa) sphorayati --- āvarakeṇa tamasābhibhūtam iti/
kriyāśīlena rajasā pravartitam ata evodghāṭitaṃ pradeśād apanītaṃ tama ity arthaḥ/ ata
eva sarvān dharmāñ jñeyān mehati varṣati prakāśaneneti dharmamegha ity ucyate/ nanv ayam
astu dharmameghaḥ samādhiḥ savāsanakleśakarmāśayapraśamahetuḥ/ atha saty apy asmin
kasmān na jāyate punar jantur ity ata āha --- yatredam uktam iti/ kāraṇasamucchedād api
cet kāryaṃ kriyate hanta bho maṇivedhādayo 'ndhādibhyo bhaveyuḥ pratyakṣāḥ/ tathā
cānupapannārthatāyām ābhāṇako laukika upapannārthaḥ syāt --- avidhyad <pb n="203"/>
andho maṇim iti/ āvayad grathitavān/ pratyamuñcat pinaddhavān abhyapūjayat stutavān
iti //4.31//</p>
</div>
<div n="4.32">
<quote type="basetext" ana="yosū" n="4.32">
<p>tataḥ kṛtārthānāṃ pariṇāmakramasamāptir guṇānām //4.32//</p>
</quote>
<p>nanu dharmameghasya parā kāṣṭhā jñānaprasādamātraṃ paraṃ vairāgyaṃ samūlaghātam
apahantu vyutthānasamādhisaṃskārān sakleśakarmāśayān guṇās tu svata eva
vikārakaraṇaśīlāḥ kasmāt tādṛśam api puruṣaṃ prati dehendriyādīn nārabhanta ity ata āha
--- tataḥ kṛtārthānāṃ pariṇāmakramasamāptir guṇānām/ śīlam idaṃ guṇānāṃ yad amī yaṃ
prati kṛtārthās taṃ prati na pravartanta iti bhāvaḥ //4.32//</p>
</div>
<div n="4.33">
<quote type="basetext" ana="yosū" n="4.33">
<p>kṣaṇapratiyogī pariṇāmāparāntanirgrāhyaḥ kramaḥ //4.33//</p>
</quote>
<p>atrāntare pariṇāmakramaṃ pṛcchati --- atha ko+ayam iti/ kṣaṇapratiyogī
pariṇāmāparāntanirgrāhyaḥ kramaḥ/ pariṇāmakramaḥ kṣaṇapratiyogī kṣaṇaḥ pratisaṃbandhī
yasya sa tathoktaḥ/ kṣaṇapracayāśraya ity arthaḥ/ na jātu kramaḥ kramavantam antareṇa
śakyo nirūpayitum/ na caikasyaiva kṣaṇasya kramaḥ/ tasmāt kṣaṇapracayāśrayaḥ
pariśiṣyate/ tad idam āha --- kṣaṇānantaryeti/ pariṇāmakrame pramāṇam āha ---
pariṇāmasyeti/ navasya hi vastrasya prayatnasaṃrakṣitasyāpi cireṇa purāṇatā dṛśyate/
so+ayaṃ pariṇāmasyāparāntaḥ paryavasānaṃ, tena hi pariṇāmasya kramaḥ/ tataḥ prāg api
purāṇatāyāḥ sūkṣmasūkṣmatarasūkṣmatamasthūlasthūlatarasthūlatamatvādīnāṃ paurvāparyam
anumīyate/ etad eva vyatirekamukhena (vyatirekamukheṇa) darśayati --- na hīti/
ananubhūto+aprāptaḥ kramakṣaṇo yayā sā tathoktā/ nanv eṣa kramaḥ pradhānasya na
saṃbhavati tasya nityatvād ity ata āha --- <pb n="204"/> nityeṣu ceti/ bahuvacanena
sarvanityavyāpitāṃ kramasya pratijānīte/ tatra nityānāṃ prakārabhedaṃ darśayitvā
nityavyāpitāṃ kramasyopapādayati --- dvayīti/ nanu kūṭasthaṃ svabhāvād apracyutam astu
nityaṃ pariṇāmi sadaiva svarūpāc cyavamānaṃ kathaṃ nityam ity ata āha --- yasminn iti/
dharmalakṣaṇāvasthānām udayavyayadharmatvaṃ dharmiṇas tu tattvād avighāta eveti/ atha
kiṃ pariṇāmāparāntanirgrāhyatā sarvatra kramasya nety āha --- tatra guṇadharmeṣu
buddhyādiṣv iti/ yato labdhaparyavasāno dharmāṇāṃ vināśāt pradhānasya tu pariṇāmakramo
na labdhaparyavasānaḥ/ nanu pradhānasya dharmarūpeṇa pariṇāmād astu pariṇāmakramaḥ/
puruṣasya tv apariṇāminaḥ kutaḥ pariṇāmakrama ity ata āha --- kūṭastheti/ tatra
baddhānāṃ cittāvyatirekābhimānāt tatpariṇāmena pariṇāmādhyāsaḥ/ muktānāṃ cāstikriyām
upādāyāvāstavo+api pariṇāmo mohakalpitaḥ śabdasya puraḥsaratayā tatpṛṣṭho vikalpo
'stikriyām upādatta iti/ guṇeṣv alabdhaparyavasānaḥ pariṇāmakrama ity uktam/ tad
asahamānaḥ pṛcchati --- atheti/ sthityeti mahāpralayāvasthāyām/ gatyeti sṛṣṭau/ etad
uktaṃ bhavati --- yady ānantyān na pariṇāmasamāptiḥ saṃsārasya hanta bhoḥ kathaṃ
mahāpralayasamaye sarveṣām ātmanāṃ sahasā samucchidyeta kathaṃ ca sṛṣṭyādau
sahasotpadyeta saṃsāraḥ/ tasmād ekaikasyātmano muktikrameṇa sarveṣāṃ vimokṣād ucchedaḥ
sarveṣāṃ saṃsārasya krameṇeti pradhānapariṇāmakramaparisamāptiḥ/ evaṃ ca pradhānasyāpy
<pb n="205"/> anityatvaprasaṅgaḥ/ na cāpūrvasattvaprādurbhāva iṣyate yenānantyaṃ syāt/
tathā saty anāditvavyāhateḥ sakalaśāstrārthabhaṅgaprasaṅga iti bhāvaḥ/ uttaram āha ---
avacanīyam anuttarārham etat/ ekāntata etasyāvacanīyatāṃ darśayitum ekāntavacanīyaṃ
praśnaṃ darśayati asti praśna iti/ sarvo jāto mariṣyatīti praśnottaram --- oṃ bho iti/
satyaṃ bho ity arthaḥ/ avibhajya vacanīyam uktvā pravibhajya vacanīyaṃ praśnam āha ---
atha sarva iti/ vibhajya vacanīyatām āha --- vibhajyeti/ vibhajya vacanīyam eva
praśnāntaraṃ vispaṣṭārtham āha --- tathā manuṣyeti/ ayaṃ tv avacanīya ekāntataḥ/ na hi
sāmānyena kuśalākuśalapuruṣasaṃsārasyāntavattvam anantavattvaṃ vā śakyam ekāntato
vaktum/ yathā prāṇabhṛnmātrasya śreyastvam aśreyastvaṃ vā naikāntataḥ śakyam
avadhārayitum/ yathā jātamātrasya maraṇam ekāntataḥ/ vibhajya punaḥ śakyāvadhāraṇam ity
āha --- kuśalasyeti/ ayam abhisaṃdhiḥ --- krameṇa mokṣe sarveṣāṃ mokṣāt saṃsāroccheda
ity anumānaṃ, tac cāgamasiddhamokṣāśrayaṃ, tathā
cābhyupagatamokṣapratipādakāgamapramāṇabhāvaḥ kathaṃ tam evāgamaṃ
pradhānavikāranityatāyām apramāṇīkuryāt/ tasmād āgamabādhitaviṣayam etad anumānaṃ na
pramāṇam/ śrūyate hi śrutismṛtītihāsapurāṇeṣu sargapratisargaparamparāyā anāditvam
anantatvaṃ ceti/ api ca sarveṣām evātmanāṃ saṃsārasya na tāvad yugapaducchedaḥ saṃbhavī/
na hi paṇḍitarūpāṇām apy anekajanmaparamparābhyāsapariśramasādhyā vivekakhyātipratiṣṭhā/
kiṃ punaḥ prāṇabhṛnmātrasya sthāvarajaṅgamāder ekadākasmād bhavitum arhati/ na ca
kāraṇāyaugapadye kāryayaugapadyaṃ yujyate/ krameṇa tu vivekakhyātāv asaṃkhyeyānāṃ
krameṇa muktau na saṃsārocchedo+anantatvāj jantūnām asaṃkhyeyatvād iti sarvam
avadātam //4.33//
<pb n="206"/></p>
</div>
<div n="4.34">
<quote type="basetext" ana="yosū" n="4.34">
<p>puruṣārthaśūnyānāṃ guṇānāṃ pratiprasavaḥ kaivalyaṃ svarūpapratiṣṭhā vā citiśaktir
iti //4.34//</p>
<label type="trailer"><supplied>iti śrīpatañjaliviracitayogasūtreṣu caturthaḥ kaivalyapādaḥ //4//</supplied></label>
</quote>

<p>kaivalyarūpāvadhāraṇaparasya sūtrasyāvāntarasaṃgatim āha --- guṇādhikāreti/
puruṣārthaśūnyānāṃ guṇānāṃ pratiprasavaḥ kaivalyaṃ svarūpapratiṣṭhā vā citiśaktir iti/
kṛtakaraṇīyatayā puruṣārthaśūnyānāṃ yaḥ pratiprasavaḥ svakāraṇe pradhāne layas teṣāṃ
kāryakāraṇātmakānāṃ guṇānāṃ vyutthānasamādhinirodhasaṃskārā manasi līyante mano
'smitāyām asmitā liṅge liṅgam aliṅga iti/ yo+ayaṃ guṇānāṃ kāryakāraṇātmakānāṃ
pratisargas tat kaivalyam/ yaṃ kaṃcit puruṣaṃ prati pradhānasya mokṣaḥ svarūpapratiṣṭhā
vā puruṣasya mokṣa ity āha --- svarūpeti/ asti hi mahāpralaye+api svarūpapratiṣṭhā
citiśaktiḥ/ na cāsau mokṣa ity ata āha --- punar iti/ sautra itiśabdaḥ
śāstraparisamāptau //4.34//</p>
<p>muktyarhacittaṃ paralokameyajñasiddhaye dharmaghanaḥ samādhiḥ/ dvayī ca muktiḥ
pratipāditāsmin pāde prasaṅgād api cānyad uktam //1// nidānaṃ tāpānām
uditam atha tāpāś ca kathitāḥ sahāṅgair aṣṭābhir vihitam iha yogadvayam api// kṛto
mukter adhvā guṇapuruṣabhedaḥ sphuṭataro viviktaṃ kaivalyaṃ parigalitatāpā citir
asau //2//</p>
</div>
<trailer>iti śrīvācaspatimiśraviracitāyāṃ pātañjalabhāṣyavyākhyāyāṃ kaivalyapādaś caturthaḥ //4//</trailer>
</div>
<trailer>samāptam idaṃ pātañjalayogadarśanaṃ saṭīkabhāṣyayutam//</trailer>
<!-- end of pādaḥ -->
</body>
</text>
</TEI>
